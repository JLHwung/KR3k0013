# -*- mode: mandoku-view; -*-
#+TITLE: 冊府元龜
#+DATE: 2015-08-24 23:29:37.890272
#+PROPERTY: ID KR3k0013
#+PROPERTY: BASEEDITION WYG    
#+PROPERTY: JUAN 卷八百九十二
<pb:KR3k0013_WYG_892-1a>¶
欽定四庫全書¶
　冊府元龜卷八百九十二　宋　王欽若等　撰¶
　　總錄部¶
　　　夢徴¶
周禮有六夢一曰正夢二曰噩夢三曰思夢四曰寤夢¶
五曰喜夢六曰懼夢又詩云吉夢維何維熊維羆維虺¶
維蛇又曰牧人乃夢衆維魚矣旐維旟矣斯則夢之徴¶
矣是知禍福無門在祥應而斯顯吉凶有象考虚實之¶
<pb:KR3k0013_WYG_892-1b>¶
彌彰按漢書藝文志云衆占非一而夢為大所以黄帝¶
悟吹塵而得風后唐堯感白帝而獲臯陶成湯占鼎而¶
遇賢高宗求野而得相周文享其齡壽孔子識其云亡¶
至於晋霸得天楚傷中月曹因社滅鄭以蘭生叔孫之¶
得竪牛簡子之聽廣樂夢徴所至於焉可知¶
黄帝夢大風吹天下之塵埃皆去又夢人執千鈞之弩¶
驅羊數萬羣帝寤而歎曰風為號令執政者垢去土解¶
清治者天下豈有姓風名后者哉夫千鈞之弩異力能¶
<pb:KR3k0013_WYG_892-2a>¶
逺者也驅羊數萬羣是能善牧者也天下豈有姓力名¶
牧者乎於是依二夢之占而求之得風后于海隅登以¶
為相得力牧于大澤進以為將¶
堯為天子夢白帝遺以馬隊子臯陶母升高丘睹上有¶
白雲如虎感已而生臯陶堯聘索狀母問之如堯言徴¶
與語明於刑法¶
商湯思賢夢見有人負鼎抗俎對已而笑寤而占曰鼎¶
為和味俎者割截天下豈有人為吾宰者哉初力牧之¶
<pb:KR3k0013_WYG_892-2b>¶
後曰伊摯耕於有莘之野湯聞以幣聘之有莘之君留¶
而不進湯乃求婚於有莘之君有莘嫁女於湯以摯為¶
媵臣至亳乃負鼎抱俎見湯伊摯將應湯命夢乗船過¶
日月之旁¶
高宗夢傅說使百工營求諸野得諸傅巖¶
周文王去商在程正月既生魄太姒夢見商之庭産棘¶
小子發取周庭之梓樹于門間梓化為松栢棫柞寤驚¶
以告文王文王及太子發竝拜吉夢受商之大命于皇¶
<pb:KR3k0013_WYG_892-3a>¶
天上帝文王謂武王曰汝何夢矣武王對曰夢帝與我¶
九齡(帝天/也)文王曰汝以為何也武王曰西方有九國君¶
王其終撫諸文王曰非也古者謂年為齡齒亦齡也我¶
百爾九十吾與爾三焉(九齡九十年之祥也文王以憂/勤損壽武王以安樂延年與爾)¶
(三者明傳業於/汝汝受而成之)文王九十七乃終武王九十三而終¶
武王與叔虞母㑹時夢天謂武王曰余命汝生子名曰¶
虞與之唐及生子文在其手曰虞故命之曰虞成王封¶
之於唐¶
<pb:KR3k0013_WYG_892-3b>¶
虢公夢在廟有神人面白色虎爪執鉞立於西阿之下¶
公懼而走神曰無走帝命曰使晋襲于爾門公拜稽首¶
覺召史嚚占之對曰如君之言則蓐收也天之刑神也¶
天事官成公使囚之且使國人賀夢舟之僑告其諸族¶
曰衆謂虢亡不久吾乃今知之君不度而賀大國之襲¶
於已何瘳吾聞之曰大國道小國襲焉曰服小國敖大¶
國襲焉曰誅民疾君之侈也是以逐於逆命今嘉其夢¶
侈必展是天奪之鑒而益其疾也吾不忍俟也將行以¶
<pb:KR3k0013_WYG_892-4a>¶
其族適晋六年虢乃亡¶
秦穆公立病卧五日不寤寤乃言夢見上帝(上帝謂/天也)上¶
帝命穆公平晉亂史書而藏之府(府藏書/之處)而後世皆曰¶
上天穆公¶
晉文公救宋次於濮城晉文侯夢與楚子搏(摶手/搏)楚子¶
伏已而盬其腦(盬建/也)是以懼子犯曰吉我得天楚伏其¶
罪吾且柔之矣(晉侯上向故得天楚子下向地故伏其/罪腦所以柔物子犯審見事宜故權言)¶
(以答/夢)¶
<pb:KR3k0013_WYG_892-4b>¶
子玉自為瓊弁玉纓未之服也將與晉戰夢河神謂已¶
曰畀余余賜汝孟諸之麋子玉不與而戰敗(子玉楚/大夫)¶
趙盾在時夢見叔𢃄持要而哭甚悲已而笑拊手而歌¶
盾卜之兆絶而後好趙史援占曰此甚惡非君之身乃¶
君之子然亦君之咎至趙朔被殺下宫及趙武而復鞍¶
之戰¶
晉韓厥夢子輿(厥父/也)謂已曰且避左右故中御而從齊¶
侯邴夏曰射其御者君子也公曰謂之君子而射之非¶
<pb:KR3k0013_WYG_892-5a>¶
禮也射其左越于車下射其右斃于車中¶
趙嬰夢天使謂已祭余余福汝使問諸士貞伯貞伯曰¶
不識也既而告其人(自告貞/伯從人)曰神福仁而禍滛滛而無¶
罰福也祭其得亡乎(以得放/遣其福)祭之之明日而亡¶
晉侯夢大厲披髪及地搏膺而踊曰殺余孫不義(厲鬼/也趙)¶
(氏之元祖也八年晉/侯殺趙同趙括故怒)余得請於帝矣壊大門及寢門而¶
入公懼入於室又壊戸公覺召桑田巫(桑田/晉邑)巫言如夢¶
(巫云鬼怒/如公所夢)公曰何如曰不食新矣(言公不得/及食新麥)公疾病求¶
<pb:KR3k0013_WYG_892-5b>¶
毉于秦秦伯使毉緩為之(緩毉名為/猶治也)未至公夢疾為二¶
𥪡子曰彼良毉也懼傷我焉逃之其一曰居肓之上膏¶
之下若我何(肓鬲也心/下為膏)醫至曰疾不可為也在肓之上¶
膏之下攻之不可逹之不及藥不至焉不可為也(逹針/也)¶
公曰良毉也厚為之禮而歸之六月丙午公欲麥使甸¶
人獻麥將食如厠䧟而卒小臣有晨夢負公以登天及¶
日中負晉侯出諸厠遂以為殉¶
吕錡夢射月中之退入於泥(吕錡魏錡/晉大夫)占之曰姬姓日¶
<pb:KR3k0013_WYG_892-6a>¶
也(周世姫/姓尊)異姓月也(異姓/卑)必楚王也射而中之退入於¶
泥亦必死矣(錡自入泥/亦死象)及戰射共王中目王召養繇基¶
與之兩矢使射吕錡中項伏弢(弢弓/衣)以一矢復命¶
聲伯夢渉洹(洹水出汲郡林慮縣東北/至魏郡長樂縣入清水)或與已瓊瑰食¶
之(瓊玉瑰珠也/食珠玉含象)泣而為瓊瑰盈其懐(涙下化為珠/下滿其懐)從而¶
歌之曰濟洹之水贈我以瓊瑰歸乎歸乎瓊瑰盈吾懐¶
乎(從就也夢/中為歌)懼不敢占也還自鄭至于貍脤而占之曰¶
余恐死故不敢占也今衆繁而從余三年矣無傷也言¶
<pb:KR3k0013_WYG_892-6b>¶
之之莫而卒(繁猶多也傳/戒數占夢)¶
荀吳帥師滅陸渾韓宣子夢文公攜荀吳而授之陸渾¶
(宣子韓起文公晉文公荀/吳中行穆子晉大夫也)故使穆子帥師獻俘於文公¶
(欲以/應夢)¶
齊侯伐魯北鄙中行獻子將伐齊夢與厲公訟弗勝(厲/公)¶
(獻子所/殺者)以戈擊之首墜於前跪而戴之奉之以走見梗¶
陽之巫臯(梗陽晉邑也在太原/臯巫名也夢并見之)他日見諸道與之言同¶
(巫亦夢也獻/子與厲公訟)巫曰今兹主必死若有事於東方則可以¶
<pb:KR3k0013_WYG_892-7a>¶
逞獻子許諾¶
叔孫穆子去叔孫氏及庚宗(成公十六年避僑如/之難奔齊庚宗魯地)遇婦¶
人使私為食而宿焉適齊夢天壓已弗勝(穆子/夢也)顧而見¶
人黒而上僂深目而豭喙號之曰牛助余乃勝之及反¶
魯所宿庚宗之婦人獻以雉(獻穆/子)問其姓對曰余子長¶
矣能奉雉而從我矣召而見之則所夢也未問其名號¶
之曰牛曰唯皆召其徒使視之遂使為竪(竪官也傳言/從夢未必吉)¶
衛侯殺渾良夫夢于北宫見人登昆吾之觀(衛有觀在/古昆吾氏)¶
<pb:KR3k0013_WYG_892-7b>¶
(之墟今濮/陽城之中)被髪北面而譟曰登此昆吾之墟緜緜生之¶
𤓰(緜緜𤓰初生也良夫言已有以小成/大之功若𤓰之生謂使衛侯得國耳)余為渾良夫呌¶
天無辜(本盟當免三死而并數一時之/事為三罪殺之故自謂無辜)公親筮之胥彌¶
赦占之(赦衛/筮史)曰不害與之邑寘之而逃奔宋(言衛侯無/道卜人不)¶
(敢以實對/懼難而逃)¶
宋景公無子取公孫周之子得與啓畜諸公宫未有立¶
焉公卒得夢啟北首而寢於廬門已為鳥而集於其上¶
喙加於南門尾加於桐門曰余夢美必立乃得立¶
<pb:KR3k0013_WYG_892-8a>¶
鄭文公有賤妾曰燕姞夢天使與已蘭曰余為伯儵余¶
而祖也以是為而子以蘭有國香人服媚之如是既而¶
文公見之與之蘭而御之生穆公名之曰蘭穆公有疾¶
曰蘭死吾其死乎刈蘭而卒¶
子産聘于晉晉侯有疾韓宣子曰寡君寢疾於今三月¶
矣竝走羣望有加而無瘳今夢黄熊入于寝門其何厲¶
鬼也對曰以君之明子為大政其何厲之有昔堯殛鯀¶
于羽山其神化為黄熊以入于羽淵實為夏郊三代祀¶
<pb:KR3k0013_WYG_892-8b>¶
之晉為盟主其或者未之祀乎韓子祀夏郊晉侯有間¶
(間差/也)¶
鄭殺大夫良霄(伯有也在/襄三十年)鑄刑書之嵗二月(昭六/年)或夢¶
伯有介而行(介甲/也)曰壬子余將殺𢃄也明年壬寅余又¶
將殺叚也及壬子駟𢃄卒國人益懼齊燕平之月壬寅¶
公孫叚卒國人愈懼¶
衛襄公夫人姜氏無子(姜氏/宣姜)嬖人婤姶生孟縶孔成子¶
夢康叔謂已立元(成子衛卿孔逹之孫烝鉏/元孟縶弟夢時元未生)余使羇之¶
<pb:KR3k0013_WYG_892-9a>¶
孫圉與史苟相之(羇烝鉏子/茍史朝子)史朝亦夢康叔謂已余將¶
命而子苟與孔烝鉏之曽孫圉相元史朝見成子告之¶
以夢夢恊(恊合/也)晉韓宣子為政聘于諸侯之嵗(在二/年)婤¶
姶生子名之曰元孟縶之足不良弱行(跛/也)孔成子以周¶
易筮之曰元尚享衛國主其社稷(蓍/辭)遇屯䷂(震下/坎上)又¶
曰余尚立縶尚克嘉之(嘉善/也)遇屯之比䷇(坤下坎上/也屯初九)¶
(爻/變)以示史朝史朝曰元亨又何疑焉(周易曰/屯元亨)成子曰非¶
長之謂乎(言屯之元亨謂/年長非謂名元)對曰康叔名之可謂長矣(善/之)¶
<pb:KR3k0013_WYG_892-9b>¶
(長/也)孟非人也將不列於宗不可謂長(足跛非全人不/可列為宗主)且¶
其繇曰利建侯(繇卦/辭)嗣吉何建建非嗣也(嗣子有常位/故無所卜又)¶
(無所建今以位不定卜嗣/得吉則當從吉而建之也)二卦皆云(謂再得屯卦皆/有建侯之文)子¶
其建之康叔命之二卦告之筮襲於夢武王所用也弗¶
從何為(外傳云太誓曰朕夢恊朕卜襲/於休祥戎商必克此武王辭)弱足者居(跛則/偏弱)¶
(居其家/不能行)侯主社稷臨祭祀奉民人事鬼神從㑹朝又焉¶
得居各以所利不亦可乎(孟跛利居/元吉利建)故孔成子立靈公¶
泉邱人有女夢以其帷幕孟氏之廟(泉邱/魯邑)遂奔僖子其¶
<pb:KR3k0013_WYG_892-10a>¶
僚從之(鄰女為僚友者/隨而奔僖子)盟于清丘之社曰有子無相棄¶
也(二女自/共盟)僖子使助薳氏之簉(簉副妾也薳氏之女為/僖子副妾別居在外故)¶
(僖子納泉丘人/女令副助之)反自祲祥宿於薳氏生懿子及南宫敬叔¶
於泉丘人其僚無子使字敬叔(字養也/似雙生)¶
趙簡子夢童子臝而轉以歌(轉宛/轉也)旦而日食占諸史墨¶
曰吾夢如是今而日食何也(簡子夢適與日食㑹/謂咎在已故問之)對曰¶
六年及此月也吳其入郢乎終亦弗克(史墨知夢非日/食之應故釋日)¶
(食之咎而/不釋其夢)入郢必以庚辰(庚日有變日在辰尾故曰以/庚辰定四年十一月庚辰吳)¶
<pb:KR3k0013_WYG_892-10b>¶
(入/郢)日月在辰尾(辰尾龍尾也周十二月今之/十月日月合朔於辰尾而食)庚午之日¶
日始有謫火勝金故弗克(謫變氣也庚午十月十九日/去辛亥朔四十一日雖日食)¶
(在辛亥更以始變為占也午南方楚之位也午火庚金/也日以庚午有變故災在楚楚之仇敵唯吳故知其入)¶
(郢必吳火勝金者金為火尅食在/辛亥亥水也水數六故六年也)¶
宋元公將為魯昭公故如晉(請納/公)夢太子欒即位於廟¶
已與平公服而相之(平公元/公父)旦召六卿公曰寡人不佞¶
不能事父兄(父兄謂/華向)以為二三子憂寡人之罪也若以¶
羣子之靈獲保首領以沒唯是楄柎所以藉幹者(楄柎/棺中)¶
<pb:KR3k0013_WYG_892-11a>¶
(笭牀也幹/骸骨也)請無及先君(欲自/貶損)仲幾對曰君若以社稷之¶
故私降昵宴羣臣弗敢知(昵近也降宴謂損親/近聲樂飲食之事)若夫宋¶
國之法死生之度先君有命矣羣臣以死守之弗敢失¶
墜臣之失職常刑不赦臣不忍其死君命祗辱(言君命/必不行)¶
(祗適/也)宋公遂行己亥卒于曲棘¶
宋人圍曹初曹人或夢衆君子立于社宫(社宫/社也)而謀亡¶
曹曹叔振鐸請待公孫強許之(振鐸曹/始祖)旦而求之曹無¶
之戒其子曰我死爾聞公孫强為政必去之及曹伯陽¶
<pb:KR3k0013_WYG_892-11b>¶
即位好田弋曹鄙人公孫强好弋獲白鴈獻之且言田¶
弋之說說之因訪政事大説之有寵使為司城以聽政¶
夢者之子乃行强言霸説於曹伯曹伯從之乃背晉而¶
奸宋宋人伐之晉人不救築五邑於其郊曰黍邱揖邱¶
大城鍾䢴(河南夏邑縣西/南有黍丘亭)宋公將還禇師子肥殿(子肥/宋大)¶
(夫/)曹人詬之不行(詬詈也不行/殿兵止也)師待之公聞之怒命反¶
之遂滅曹執曹伯及司城强以歸殺之(終曹/之夢)¶
楚靈王成章華之臺願與諸侯落之太宰薳啟彊來召¶
<pb:KR3k0013_WYG_892-12a>¶
魯昭公公將往夢襄公祖梓慎曰君不果行㐮公之適¶
楚也夢周公祖而行今㐮公實祖君其不行子服惠伯¶
曰行也先君未嘗適楚故周公祖以道之㐮公適楚矣¶
而祖以道君不行何之三月公如楚¶
齊景公田於梧宫夜猶早公坐睡夢有五大夫北而穪¶
無罪公覺召晏子告所夢公曰我其嘗殺無罪歟晏子¶
對曰昔先君靈公田五大夫駭獸故并斷其頭葬之命¶
曰五大夫丘豈此耶命人掘其葬處求之則五頭同穴¶
<pb:KR3k0013_WYG_892-12b>¶
存焉公嘉之命吏𦵏之又景公舉兵將伐宋師過㤗山¶
公夢見二丈夫立而怒其怒咸盛公恐覺辟門召占夢¶
者占夢者至公曰今夕吾夢二丈夫立而怒不知其所¶
言其怒甚盛吾猶識見其狀不識其名占夢者曰師過泰¶
山而不用事故㤗山之神怒請召祝史祠乎㤗山則可¶
公曰諾明日晏子朝見公告之如告占夢之言也公曰¶
占夢之言曰師過泰山而不用事故泰山之神怒今欲¶
使人召祝史晏子俯有間對曰占夢者不識也此非泰¶
<pb:KR3k0013_WYG_892-13a>¶
山之神也是宋之先湯與伊尹也公疑以為泰山神晏¶
子曰公疑之則嬰請言湯伊尹之貎湯晳以長頤以髯¶
鋭上豐下倨身而揚聲公曰然是已伊尹黒而短蓬而¶
髯豐上而鋭下僂身而下聲公曰然是已今若何晏子¶
曰夫湯太甲武丁祖乙天下之盛君也不宜無後今唯¶
宋爾矣而公伐之故湯伊尹怒請散師平乎宋景公不¶
用終伐宋晏子曰公伐無罪之國以怒明神不易行以¶
續菑進師以近過非嬰之所知也師若果進軍必有殃¶
<pb:KR3k0013_WYG_892-13b>¶
軍進再舍鼔毁將殪公乃辭乎晏子散師不果伐宋¶
孔子蚤作負手曳杖逍遥於門歌曰泰山其頺乎梁木其¶
壊乎哲人其萎乎既歌而入當戸而坐子貢聞之曰泰¶
山其頺則吾將安仰梁木其壊哲人其萎則吾將安倣¶
夫子殆將病也遂趍而入夫子曰賜爾來何遲也夏后¶
氏殯於東階之上則猶在阼也殷人殯於兩楹之間則¶
與賓主夾之也周人殯於西階之上則猶賔之也而丘¶
也殷人也予疇昔之夜夢坐奠於兩楹之間夫明王不¶
<pb:KR3k0013_WYG_892-14a>¶
興而天下其孰能宗予予殆將死葢寢疾七日而沒¶
趙武靈王十六年遊大陵他日王夢見處女鼓琴而歌¶
詩曰美人熒熒兮顔若苕之榮(棊母䆳曰陵苕/之草其華紫)命乎命¶
乎曽無我嬴(棊母䆳曰言有命禄生遇其/時人莫如已貴盛盈端也)異日王飲酒¶
樂數言所夢想見其狀吳廣聞之因夫人而納其女娃¶
嬴(方言曰娃美色/吳有館娃之宫)孟姚也(徐廣曰古史考/云内其女曰娃)孟姚甚有寵¶
於王是為惠后¶
孝成王夢衣偏裻之衣乗飛龍上天不至而墜見金玉¶
<pb:KR3k0013_WYG_892-14b>¶
之積如山明日王召筮史敢占之曰夢衣偏裻之衣者¶
殘也乗飛龍上天不至而墜者有氣而無實也見金玉¶
之積如山者憂也其後三日韓上黨守馮亭降趙趙受¶
之卒有長平之禍¶
秦始皇夢與海神鬭如人狀乃令人入海齎捕鉅魚具¶
而自以連弩候大魚出射之遂竝(音/旁)海西至平原津而¶
病¶
漢文帝嘗夢欲上天不能進有一黄頭郎推之上顧見¶
<pb:KR3k0013_WYG_892-15a>¶
其衣後穿覺而之漸臺見郎鄧通衣後穿即夢中所見¶
也因而寵之¶
衛太子為江充所譖敗久之田千秋上急變訟太子寃¶
曰子弄父兵罪當笞天子過誤殺人當何罪哉臣嘗夢¶
見一白頭翁教臣言是時上顧知太子惶恐無他意乃¶
大感悟召見千秋謂曰父子之間人所難言也公獨明¶
其不然此高廟神靈使公教我公當遂為吾輔佐立拜¶
千秋為大鴻臚¶
<pb:KR3k0013_WYG_892-15b>¶
昌邑王夢見青蠅之矢積殿東西階王乃問龔遂對曰¶
詩云營營青蠅止於樊愷悌君子無信讒言陛下察之¶
王終不改¶
韋元成為丞相奏罷祖宗廟在郡國者嵗餘元成薨(薨/字)¶
(下一字犯太祖/廟諱上一字)匡衡代為丞相成帝寢疾夢祖宗譴罷¶
郡國廟帝少弟楚孝王亦夢焉帝詔問衡議欲復之衡¶
深言不可¶
王莽夢長樂宫銅人五枚起立莽惡之念銅人銘有皇¶
<pb:KR3k0013_WYG_892-16a>¶
帝初兼天下之文即使尚方工鐫滅所夢銅人膺文(師/古)¶
(曰鐫鑿也/音子全反)又感漢高廟神靈(師古曰謂/夢見譴責)遣虎賁武士入¶
高廟㧞劍四面提擊(師古曰提擲/也音徒計反)斧壊戸牖(師古曰以/斧砍壊之)¶
桃湯赭鞭鞭灑屋壁(師古曰桃湯洒之赭/鞭鞭之也赭赤也)令輕車校尉¶
居其中又令中軍北壘居高寢¶
後漢公孫述將僭號夢有人語之曰八厶子系十二為¶
期覺謂其妻曰雖貴而祚短若何妻對曰朝聞道夕死¶
尚可况十二乎¶
<pb:KR3k0013_WYG_892-16b>¶
王延壽曽有異夢意惡之乃作夢賦以自勵後溺水死¶
時年二十餘(史無/官)¶
范式字巨卿山陽金鄉人仕郡為功曹與汝南張劭字¶
元伯為友後元伯寢疾卒式忽夢見元伯元冕垂纓屣¶
屐而呼曰吾以某日死某時𦵏永歸黄泉如未我忘豈¶
能相及式覺而驚悲赴之¶
鄭𤣥詔徵不赴夢孔子告之曰起起今年嵗在辰來年¶
嵗在已(北齊劉晝高才不遇傳𤣥論曰辰為龍巳為/蛇嵗至龍蛇賢人嗟𤣥以識合之葢謂此也)既¶
<pb:KR3k0013_WYG_892-17a>¶
寤以讖合之知命當終有頃寢疾時袁紹與曹操相拒¶
於官渡令其子譚遣使逼𤣥隨軍不得已載疾到元城¶
縣疾篤不進其年六月卒¶
周磐字伯堅為重合令棄官還鄉里嵗朝曽集諸生講¶
論終日因令其二子曰吾日者夢見先師東里先生與¶
我講於陰堂之奥既而長歎豈吾齒之盡乎其月望日¶
無疾忽終¶
華松家本孤㣲其母夜夢兩伍伯夾門言司𨽻在此松¶
<pb:KR3k0013_WYG_892-17b>¶
果至司𨽻¶
蔡茂初為廣漢太守夢坐大殿極上有三穗禾茂跳取¶
之得其中穗輙復失之以問主簿郭賀賀離席慶曰大¶
殿者宫府之形象也極而有禾人臣之上禄也取中穗¶
是中台之位也於字禾失為秩雖曰失之乃所以得禄¶
秩也衮職有闕君其補之旬月而茂徵為三公¶
張奐為武威太守其妻懐孕夢𢃄奐印綬登樓而歌訊¶
之占者曰必將生男復臨兹邦命終此樓既而生子猛¶
<pb:KR3k0013_WYG_892-18a>¶
以建安中為武威太守殺刺史邯鄲商州兵圍之急猛¶
恥見擒乃登樓自燒而死卒如占言¶
公孫瓚為奮武將軍為袁紹所圍夢薊城摧果敗焉¶
魏程昱少時嘗夢上泰山兩手捧日昱私異之以語荀彧¶
及兖州反賴昱得完三城於是彧以昱夢白太祖曰卿¶
當終為吾腹心昱本名立太祖乃加其上日更名昱也¶
後至衛尉封安鄉侯¶
管輅舉秀才吏部尚書何晏請之鄧颺在晏謂輅曰聞¶
<pb:KR3k0013_WYG_892-18b>¶
君蓍爻神妙試為作一卦知位當至三公不又問連夢¶
見青蠅數十頭來鼻上驅之不肯去有何意故輅曰夫¶
飛鴞天下賤鳥及其在林食椹則懐我好音况輅心非¶
草木敢不盡忠昔元凱之弼重華宣惠慈和周公之翼¶
成王坐而待旦故能流光六合萬國咸寜此乃履道休¶
應非卜筮之所明也今君侯位重山嶽勢若雷電而懐¶
徳者鮮畏威者衆殆非小心翼翼多福之仁又鼻者艮¶
此天中之山相書謂鼻之所在為天中鼻有山象故曰¶
<pb:KR3k0013_WYG_892-19a>¶
天中之山也高而不危所以長守貴也今青蠅臭惡而¶
集之焉位峻者顛輕豪者亡不可不思虚盈之數盛衰¶
之期是故山在地中曰謙雷在天上曰壯謙則裒多益¶
寡壯則非禮不履未有謙已而不光大行非而不傷敗¶
願君侯上追文王六爻之㫖下思尼父彖象之義然後¶
三公可决青蠅可驅也颺曰此老生之常譚輅答曰夫¶
老生者見不生常譚者見不譚晏曰過嵗更當相見(輅/别)¶
(傳載為何晏所請果共論易九事九事皆明晏曰君論/隂陽比世無䨇時鄧颺與晏共坐颺言君見謂善易而)¶
<pb:KR3k0013_WYG_892-19b>¶
(論初不及易中辭義何故也輅尋聲答之曰夫善易者/不論易也晏含笑而譖之可謂要言不煩也因請輅為)¶
(卦輅既稱引鍳成晏謝之曰知幾其神乎古人以為難/交疏而吐其誠今人以為難君今一面而盡二難之道)¶
(可謂明徳惟馨詩不云乎中心藏之何日忘之輅還邑/舍具以此言語舅氏舅氏責輅言太切至輅曰與死人)¶
(語何所畏耶舅大怒謂輅狂悖嵗朝西北大風/塵埃蔽天十餘日聞晏颺皆誅然後舅氏乃服)¶
太祖嘗夢三馬同食一槽甚惡焉因謂太子丕曰司馬¶
懿非人臣也必預汝家事既而竟遷魏鼎¶
司馬宣王帥師平遼東迴至㐮平夢明帝枕其膝曰視¶
吾面俛視有異於常心惡之先是詔宣王便道鎮關中¶
<pb:KR3k0013_WYG_892-20a>¶
及次白屋有詔召宣王三日之間詔書五至手詔曰間¶
側息望到到便直排閣入視吾面宣王大遽乃乗追鋒¶
車晝夜兼行自白屋四百餘里一宿而至引至嘉福殿¶
臥内升御床宣王流涕問疾明帝執宣王手目齊王曰¶
以後事相托死乃復可忍吾忍死待君得相見無復所¶
恨矣¶
蔣濟為領軍其婦夢見亡兒涕泣曰死生異路我生時¶
為卿相子孫今在地下為泰山伍伯憔悴困辱不可復¶
<pb:KR3k0013_WYG_892-20b>¶
言今太廟西謳士孫阿今見召為泰山令願母為白侯¶
屬阿令轉我得樂處言訖母忽然驚寤明日以白濟濟¶
曰夢為爾耳不足怪也明日暮復夢曰我來迎新君止¶
在廟下未發之頃暫得來歸新君明日日中當發臨發¶
多事不復得歸永辭於此侯氣强難感悟故自訴於母¶
願重啟侯何惜不一試驗之遂道阿之形狀言甚備悉¶
天明母重啟濟曰雖云夢不足怪此何太適適亦何惜¶
不一驗之濟乃遣人入太廟下推問孫阿果得之形狀¶
<pb:KR3k0013_WYG_892-21a>¶
證驗悉如兒言濟涕泣曰幾負吾兒於是乃見孫阿具¶
言其事阿不懼當死而喜得為泰山令惟恐濟言不信¶
也曰若如足下言阿之願也不知賢子欲得何職濟曰¶
隨地下樂者與之阿曰輙當奉教乃厚賞之言訖遣還¶
濟欲速知其驗從領軍門至廟下十歩安一人以傳阿¶
消息辰時傳阿心痛巳時傳阿劇日中傳阿亡濟泣曰¶
雖哀吾兒之不幸且喜亡者有知後月餘兒復來語母¶
曰已得轉為録事矣¶
<pb:KR3k0013_WYG_892-21b>¶
曹爽為大將軍録尚書事夢二虎銜雷公雷公若二升¶
椀放著庭中爽惡之以問占者靈臺丞馬訓曰憂兵訓¶
退告其妻曰爽將以兵亡不出旬日後為司馬宣王所¶
誅¶
皇甫謐累徵不起夢至雒陽自廟出見車騎甚衆以物¶
呈廟云誅大將軍曹爽寤而以告其邑人邑人曰君欲¶
作曹人之夢乎朝無公孫强如何且爽兄弟典重兵又¶
權尚書事誰敢謀之謐曰爽無叔振鐸之請茍失天機¶
<pb:KR3k0013_WYG_892-22a>¶
則離矣何恃於强昔漢之閻顯倚母后之尊權國威命¶
可謂至重矣閹人十九人一旦尸之况爽兄弟乎未幾¶
爽果敗¶
鄧艾為征西將軍嘗伐蜀夢坐山上而有流水以問殄¶
虜䕶軍爰邵邵曰按易卦山上有水曰蹇蹇繇曰蹇利¶
西南不利東北孔子曰蹇利西南往有功也不利東北¶
其道窮也往必克蜀殆不還乎艾憮然不樂¶
蜀關侯為盪㓂將軍督荆州事初出軍圍樊夢猪齧其¶
<pb:KR3k0013_WYG_892-22b>¶
足語子平曰吾今年衰矣然不得還¶
魏延字文長為前軍軍師征西將軍諸葛亮出北谷口¶
延為前鋒去亮營十里延夢頭上生角以問占夢趙直¶
直詐延曰夫麒麟有角而不用此不戰而賊自敗之象¶
也退而告人曰角之為字刀下用也頭上用刀其凶甚¶
矣延後果為楊儀所殺¶
蔣琬為廣都長衆事不理先主欲加罪戮諸葛亮推琬¶
有社稷之噐乃不加罪琬見推之後夜夢有一牛頭在¶
<pb:KR3k0013_WYG_892-23a>¶
門前流血滂沱意甚惡之呼問占夢趙直直曰夫見血¶
者事分明也牛角及鼻公字之象君位必當至公大吉¶
之徵也後為大司馬¶
何祗字公肅嘗夢井中生桑以問占夢趙直直曰桑非¶
井中之物㑹當移植然桑字四十下八君壽恐過此祗¶
笑云得此足矣後為犍為太守年四十八卒如直所言¶
吳丁固初為尚書夢松樹生其腹上謂人曰松字十八¶
公也後十八嵗吾其為公乎卒如所夢¶
<pb:KR3k0013_WYG_892-23b>¶
朱壽占夢不失一¶
晉王濬為廣漢太守嘗夜夢懸三刀於其卧屋梁上須¶
㬰又益一刀濬驚覺意甚惡之主簿李毅再拜賀曰三¶
刀為州字又益一者明府其臨益州乎及賊張宏殺益¶
州刺史皇甫晏果遷濬為益州刺史¶
鄧攸為淮南太守夢行水邉見一女子猛獸自後斷其¶
盤囊占者以為水邉有女汝字也斷盤&KR0809;者新獸頭代¶
故獸頭也不作汝隂當汝南也果遷汝隂太守¶
<pb:KR3k0013_WYG_892-24a>¶
郭瑀夢乗青龍上天至屋而止寤而歎曰龍飛在天今¶
止於屋屋之為字尸下至也龍飛至尸吾其死也古之¶
君子不卒内寢况吾正士乎遂還酒泉南山赤厓閣飲¶
氣而卒¶
索紞為郎中避世晦跡惟以占夢為無悔吝乃不逆問¶
者孝亷令狐䇿夢立氷上與氷下人語紞曰氷上為陽¶
氷下為隂隂陽事也士如歸妻迨氷未泮婚姻事也君¶
在氷上與下人語為陽語隂媒介事也君當為人作媒¶
<pb:KR3k0013_WYG_892-24b>¶
氷泮而婚成䇿曰老夫耄矣不為媒也㑹太守田豹因¶
䇿為子求鄉人張公徴女仲春成婚焉郡主簿張宅夢¶
走馬上山還繞舍三周但見松栢不知門處紞曰馬屬¶
離離為火火禍也人上山為凶字但見松栢墓門象也¶
不知門處為無門也三周三朞也後三年必有大禍宅¶
果以謀反伏誅索充初夢天上有二棺落於充前紞曰¶
棺者職也當有京師貴人舉君二棺者頻再遷俄而司¶
徒王戎書屬太守使舉充太守先署充功曹而舉孝亷¶
<pb:KR3k0013_WYG_892-25a>¶
充後夢見一虜脫上衣來詣充紞曰虜去上半下半男¶
字夷狄隂類君婦當生男終如其言宋桷夢内中有一¶
人著朱衣桷手把兩杖極打之紞曰内中有人肉字也¶
肉色赤也兩杖箸象也極打之飽食肉也俄而亦驗焉¶
黄平問紞曰我昨夜夢舍中馬舞數十人向馬拍手此¶
何祥也紞曰馬者火也舞為火起向馬拍手救火人也¶
平未歸而火作索綏夢東有二角書其大角朽敗小角¶
有題韋嚢角佩一在前一在後紞曰大角朽敗腐棺木¶
<pb:KR3k0013_WYG_892-25b>¶
小角有題題所詣一在前前凶也一在後後背也當有¶
凶背之問時綏父在東居三日而凶問至郡功曹張邈¶
嘗奉使詣州夜夢狼啖一脚紞曰脚肉被啖為却字㑹¶
東虜反遂不行凡所占莫不驗太守隂澹從求占書紞¶
曰昔入太學因一父老為主人其人無所不知又匿姓¶
名有似隠者紞因從父老問占夢之術審測而說實無¶
書也澹命為西閣祭酒紞辭曰少無山林之操游學京¶
師交結時賢希申鄙藝㑹中國不靖欲養志終年老亦¶
<pb:KR3k0013_WYG_892-26a>¶
至矣不求聞逹又少不習勤老無吏幹濛汜之年弗敢¶
聞命澹以束帛禮之月致羊酒¶
張華為司空方晝卧忽夢見屋壊覺而惡之是夜難作¶
被害¶
陸機為平原内史長沙王乂假機後將軍征河間王顒¶
夜夢黒幕三重繞車機擘出不得明旦被殺其日大風¶
拔木時人以為陸氏之寃¶
戴洋為都水令史請急還鄉將赴雒夢神人謂之曰雒¶
<pb:KR3k0013_WYG_892-26b>¶
中當敗人盡南渡後五年揚州必有天子洋信之遂不¶
去既而皆如其夢¶
王敦為大將軍舉兵向建業兵至姑孰明帝隂察敦營¶
壘敦正晝寢夢日環其城驚起曰此必黄鬚鮮卑奴來¶
也帝母筍氏燕代人帝狀類外氏鬚黄敦故謂帝云敦¶
初殺刁恊後病殆夢白犬自天而下嚙之又見恊乗軺¶
車導從瞋目令左右執之俄而敦死¶
揚雄為舂陵令王敦作亂雄起兵禦之為敦所執敦將¶
<pb:KR3k0013_WYG_892-27a>¶
釋之衆人皆賀雄笑曰昨夢乗車挂肉其傍夫肉必有¶
筋筋者斤也車傍有斤吾其戮乎尋而敦遣殺之當時¶
見者莫不傷惋¶
張茂為吳國内史沈充之反也茂與三子竝遇害茂弟¶
盎為周札將軍充討札盎又死之贈茂太僕茂少時夢¶
得大象以問占夢萬推推曰君當為大郡而不善也問¶
其故推曰象者大獸獸者守也故知當得大郡然象以¶
齒焚為人所害果如其言¶
<pb:KR3k0013_WYG_892-27b>¶
王導子恱為中書侍郎導夢人以百萬錢買悦潛為祈¶
禱者備矣尋掘地得錢百萬意甚惡之一皆藏閉及悦¶
疾篤導憂念特至不食積日忽見一人形狀甚偉被甲¶
持刀導問君是何人曰僕是蔣侯也公兒不佳欲為請¶
命故來爾公勿復憂因求食遂噉數升食畢勃然謂導¶
曰中書患非可救者言訖不見悦亦殞絶¶
温嶠為驃騎將軍鎮武昌至牛渚磯水深不可測云其¶
下多怪嶠遂燬犀角而炤之須㬰見水族萬品其夜夢¶
<pb:KR3k0013_WYG_892-28a>¶
人謂嶠曰與君幽明道隔何意相炤嶠惡之忽中風至¶
鎮旬日而卒¶
陶侃為廣州夢有司馬與侃鎧者長史陳恊以為司馬¶
者國姓也鎧者捍禦之噐節下當進位俄加平西將軍¶
又嘗夢生八翼飛而上天見天門九重已登其八唯一¶
門不得入閽者以杖擊之因墜地折其左翼及寤左腋¶
猶痛及都督八州據上流握强兵潛有窺伺之志每思¶
折翼之祥自抑而止¶
<pb:KR3k0013_WYG_892-28b>¶
羅含字君章少有志尚嘗晝卧夢一鳥文彩異常飛入¶
口中因驚起説之朱氏曰鳥有文彩汝後必有才章自¶
此後藻思日新後至長沙相中散大夫¶
王珣夢人以大筆如椽與之既覺語人云此當有大手¶
筆事俄而孝武哀䇿謚皆珣所草¶
謝安為太保有疾因悵然謂所親曰昔桓温在時吾嘗¶
懼不全忽夢乗温輿行十六里見一白鷄而止乗温輿¶
者代其位也十六里止至今十六年矣白鷄主酉今太¶
<pb:KR3k0013_WYG_892-29a>¶
嵗在酉吾病殆不起乎乃上疏遜位俄卒¶
王恭為安北將軍鎮京口舉兵以討司馬尚之王愉為¶
名司馬劉牢之諌不從而恭夢牢之坐其處旦謂牢之¶
曰事平以卿為北府牢之後叛恭誅果代恭位劉敬宣¶
牢之長子也知略不及父而技藝過之孫恩之亂隨父¶
征討所向有功為元顯從事中郎又為桓元諮議叅軍¶
牢之敗與廣陵相高雅之俱奔慕容超夢丸土而服之¶
既覺喜曰丸者桓也桓既吞矣我當復本土也旬日而¶
<pb:KR3k0013_WYG_892-29b>¶
元敗遂與司馬休之還京師¶
謝擒為臨川太守毎寢輙夢聞鼔吹有人為其占之曰¶
君不得生鼔吹當死鼔吹爾擒擊杜弢戰歿追贈長水¶
校尉𦵏給鼔吹焉¶
前趙劉曜咸和三年曜夢三人金面丹唇東向逡巡不¶
言而退曜拜而履其跡旦召公卿以下議之朝臣咸賀¶
以為吉祥惟太史令任義進曰三者歴運統之極也東¶
為震位王者之始次也金為兑位物衰落也唇丹不言¶
<pb:KR3k0013_WYG_892-30a>¶
事之畢也逡巡揖譲退舍之道也為之拜者屈伏於人¶
也履跡而行慎不出疆也東井秦分也五車趙分也秦¶
兵必暴起亡主䘮師留敗趙地願陛下思而防之曜大¶
懼於是躬親二郊餙繕神祠望秩山川靡不周及大赦¶
殊死已下復百姓租税之半既而曜戰敗為石勒所擒¶
後趙石虎晝寢永安宫夢羣羊從東北負魚而來鄴東¶
北上高丈餘木生滿其上寤而問佛圗澄澄曰此不祥¶
也鮮卑其有中原乎其後果驗¶
<pb:KR3k0013_WYG_892-30b>¶
西凉張駿有疾夢出逰不識其處見一元龜向之張口¶
而言更九日當有嘉聞遂經九日而卒¶
西凉李士業之將敗也有敦煌父老令狐熾夢白頭公¶
衣帢而謂熾曰南風動吹長木胡桐椎不中轂言訖忽¶
然不見士業小字桐椎至是而卒¶
前秦苻徤字建業洪第三子初母姜氏夢大熊而孕之¶
徤初入關夢天神遣使者朱衣赤冠命拜堅為龍驤將¶
軍徤翼日為壇於曲沃以授之徤泣謂堅曰汝祖昔受¶
<pb:KR3k0013_WYG_892-31a>¶
此號今汝復為神明所命可不勉之¶
苻生初夢大魚食蒲又長安謡曰東海大魚化為龍男¶
便為王女為公問在何所雒門東東海苻堅封也時為¶
龍驤將軍第在雒門之東生不知是堅以謡夢之故誅¶
其侍中太師録尚書事魚遵及其七子十孫苻生夜坐¶
對侍婢曰阿法兄弟亦不可信明當除之是夜清河王苻¶
法夢神告之曰旦將禍及汝門惟先覺者可以免之寤¶
而心悸㑹侍婢來告乃與特進梁平老强汪等率壯士¶
<pb:KR3k0013_WYG_892-31b>¶
數百人潛入雲龍門苻堅與吕婆樓率麾下三百餘人¶
鼔譟繼進宿衛將士皆捨杖歸堅生猶昏寐未寤堅衆¶
既至引生置於别室廢之為越王俄而殺之¶
慕容儁夜夢石虎齧其擘覺遂痛惡之曰死胡安敢夢¶
生天子使掘之數其罪鞭其屍投之漳水俄寢疾而卒¶
後秦姚萇㐮之弟初從㐮征伐每叅大謀㐮之冦雒陽¶
也夢萇服衮衣升御座諸酋長皆侍立旦謂將佐曰吾¶
夢如此此兒志度不常或能大起吾族¶
<pb:KR3k0013_WYG_892-32a>¶
姚萇如長安至于新支堡疾篤輿疾而進夢苻堅將天¶
官使者鬼兵數百突入營中萇懼走入宫宫人迎萇刺¶
鬼誤中萇隂鬼相謂曰正中死處㧞矛出血石餘窹而¶
驚悸遂患隂腫毉刺之出血如夢萇遂狂言或稱臣萇¶
殺陛下者兄㐮非臣之罪願不枉臣¶
後蜀李雄字仲儁特第三子母羅氏夢䨇虹自門升天¶
一虹中斷既而生蕩後羅氏因汲水忽然如寐又夢大¶
蛇繞其身遂有孕十四月而生雄嘗言吾二子若有先¶
<pb:KR3k0013_WYG_892-32b>¶
亡在者必大貴也蕩竟前死¶
後凉吕光討西域進攻龜兹城夜夢金象飛越城外光¶
曰此謂佛神去之胡必亡矣¶
南燕慕容徳初迎其兄子超于長安及是而至徳夜夢¶
其父曰汝既無子何不早立超為太子不爾惡人生心¶
寤而告其妻曰先帝神明所勑觀此夢意吾將死矣乃¶
下書以超為皇太子大赦境内子為父後者人爵二級¶
其月死¶
<pb:KR3k0013_WYG_892-33a>¶
　¶
　¶
　¶
　¶
　¶
　¶
　¶
　¶
<pb:KR3k0013_WYG_892-33b>¶
　¶
　¶
　¶
　¶
　¶
　¶
　¶
　册府元龜巻八百九十二¶
