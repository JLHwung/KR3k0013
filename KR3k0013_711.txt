# -*- mode: mandoku-view; -*-
#+TITLE: 冊府元龜
#+DATE: 2015-08-24 23:29:28.589965
#+PROPERTY: ID KR3k0013
#+PROPERTY: BASEEDITION WYG    
#+PROPERTY: JUAN 卷七百十一
<pb:KR3k0013_WYG_711-1a>¶
欽定四庫全書¶
　册府元龜卷七百十一　宋　王欽若等　撰¶
　　宫臣部¶
　　　　文學　　智識　　褒寵¶
　　　文學¶
傳曰言之無文行之不逺記曰玉不琢不成器人不學¶
不知道是知文學者士君子立身修己之本也乃有鍾¶
粹和之氣挺暐&KR0110;之才列職宫坊曳裾藩邸摛辭奮藻¶
<pb:KR3k0013_WYG_711-1b>¶
著適用之稱索隠鈎深得待問之㫖故彬彬儒雅冠映¶
一時者焉¶
漢疏受為太子家令好禮恭謹敏而有辭宣帝幸太子¶
宫受迎謁應對及置酒宴奉觴上夀辭禮閑雅上甚驩¶
說¶
吳韋曜為太子中庶子時蔡頴亦在東宫性好博奕太¶
子和以為無益命曜論之¶
晉潘尼元康初為太子舍人上釋奠頌¶
<pb:KR3k0013_WYG_711-2a>¶
江統為愍懷太子洗馬及太子之死改塟統作誄叙哀為世所重¶
宋謝恵連為彭城王義康法曹叅軍時義康治東府城¶
城塹中得古冡為之改塟使恵連為祭文留信待成其¶
文甚美¶
南齊謝超宗初仕宋為新安王子鸞國常侍王母殷淑¶
妃卒超宗作誄奏之孝武大嗟賞曰超宗殊有鳯毛恐靈¶
運復出(超宗靈/運之孫)¶
謝朓為齊王子隆文學子隆在荆州武帝敕朓還都朓¶
<pb:KR3k0013_WYG_711-2b>¶
道中為詩以寄西府¶
梁沈約為齊文恵太子步兵校尉管記室直永夀省校¶
四部圗書時東宫多士特被親遇¶
王筠為太子洗馬中書舎人並掌東宫管記昭明太子¶
愛文學士嘗與筠及劉孝綽陸倕到洽等游宴𤣥圃太¶
子獨執筠袖撫孝綽肩而言曰所謂左把浮丘袂右拍¶
洪厓肩昭明薨敕為哀册文大見嗟賞¶
劉孝綽為太子僕掌東宫管記時昭明太子好士愛文¶
<pb:KR3k0013_WYG_711-3a>¶
孝綽與王筠等同見賔禮太子起樂賢堂乃使畫工圗¶
孝綽焉太子文章繁富羣才咸欲撰録太子獨使孝綽集¶
而序之¶
劉孝威為太子中舎人庶子率更令並掌管記大通九¶
年白雀集東宫孝威上頌其辭甚美¶
徐摛為太子家令兼掌管記摛文體既别春坊盡學之¶
宫體之號自斯而起髙祖聞之怒召摛加讓及見應對¶
明敏詞義可觀髙祖意釋¶
<pb:KR3k0013_WYG_711-3b>¶
劉香為東宫通事舎人注太子徂歸賦稱為博悉¶
庾肩吾為簡文晉安王國常侍兼記室㕘軍王為皇太¶
子肩吾兼東宫通事舎人歴率更令中庶子初簡文在¶
藩雅好文章士時肩吾與東海徐摛吳郡陸杲彭城劉¶
遵劉孝儀儀弟孝威同被賞接及居東宫又開文徳省¶
置學士肩吾子信摛子陵吳郡張長公北地傅引東海¶
鮑至等充其選¶
蕭愷為太子洗馬中舎人家令並掌管記簡文在東宫¶
<pb:KR3k0013_WYG_711-4a>¶
早引接之時中庶子謝嘏出守建安於宣猷堂宴餞並¶
召時才賦詩同用十五劇韻愷詩先就其辭甚美簡文¶
與湘東王令曰王筠本自舊手後進有蕭愷可稱信為¶
才子¶
陳徐伯陽為新安王記室鄱陽王為江州刺史伯陽奉¶
使造焉王率府僚與伯陽登匡嶺置宴酒酣命筆賦劇¶
韻二十伯陽與祖孫登先成王賜以奴婢雜物及皇太¶
子幸太學詔劉安王於辟雍發論語題仍命伯陽為辟¶
<pb:KR3k0013_WYG_711-4b>¶
雍頌甚見嗟賞¶
陸瑜為東宫學士太建二年太子釋奠令宫臣並賦詩¶
命瑜為序文甚贍麗¶
顧野王為太子率更令兼通事舎人時後主在東宫宫¶
僚有濟陽江總吳國陸瓊北地傅縡吳興姚察並以才¶
學顯著論者推重焉¶
隋栁䛒為晉王諮議㕘軍王朝京師還作歸藩賦命䛒¶
為序詞甚典麗初王屬文為庾信體及見䛒已後文體¶
<pb:KR3k0013_WYG_711-5a>¶
遂變¶
潘徽為秦孝王俊學士嘗從俊朝京師在塗令徽於馬¶
上為賦行一驛而成名曰述思賦俊覽而善之復令為¶
萬字文并遣撰集字書名為韻纂徽為序¶
唐杜淹武徳中為秦王府文學館學士嘗侍宴賦詩時¶
八人同賦淹為稱首賜以銀鍾¶
褚亮為秦王文學秦府初開文學館以房𤣥齡等十八¶
人為學士皆圖畫其象令亮為之贊¶
<pb:KR3k0013_WYG_711-5b>¶
薛元敬武徳末太宗入東宫時為太子舎人時軍國之¶
勞總於東宫元敬專掌文翰號為稱職¶
崔融字安成中宗在春宫為侍讀兼侍屬文東宫表疏¶
多成融手¶
　　　智識¶
傳曰智者不惑又曰識者不求所告葢觀乎事機非智¶
則不周察乎人情非識則不達若夫列藩國之任居傅¶
相之地懐研幾之慮臨事而洞分負先見之明未萌而¶
<pb:KR3k0013_WYG_711-6a>¶
預辨陳王覇之體序君臣之分繼之以禮樂濟之以規¶
諷逮漢而下世有人焉皆著於篇以永其譽¶
漢宋昌為代王中尉太尉周勃朱虚侯章等既誅諸吕¶
遂使人迎代王郎中令張武等議皆曰漢大臣皆故髙¶
帝時將習兵事多謀詐其屬意非止此也(言嘗有異志/也屬意猶言)¶
(注意也屬/音之欲切)特畏髙帝吕太后威耳今已誅諸吕新喋血¶
京師(喋音長頰切本字當/作蹀蹀謂履涉之耳)以迎大王為名實不可信願¶
稱疾無徃以觀其變昌進曰羣臣之議皆非也夫秦失¶
<pb:KR3k0013_WYG_711-6b>¶
其政豪傑並起人人自以為得之者以萬數然卒踐天¶
子位者劉氏也(卒終/也)天下絶望一矣髙帝王子弟地犬¶
牙相制所謂磐石之宗也(犬牙言地形如大/之牙交相入也)天下服其¶
强二矣漢興除秦煩苛約法令施徳惠(約省/也)人人自安¶
難動搖三矣夫以吕太后之嚴立諸吕為三王擅權專¶
制然而太尉以一節入北軍一呼(呼呌也音/文故切)士皆袒左¶
為劉氏叛諸吕卒以滅之此乃天授非人力也今大臣¶
雖欲為變百姓弗為使(為音于/偽反)其黨寧能專一邪内有¶
<pb:KR3k0013_WYG_711-7a>¶
朱虚東牟之親外畏吳楚淮南琅邪齊代之强方今髙¶
帝子獨淮南王與大王大王又長賢聖仁孝聞於天下故¶
大臣因天下之心而欲迎立大王大王勿疑也代王遣¶
太后弟薄昭見勃勃具言所迎立王者昭還報信矣代¶
王笑謂昌曰果如公言(大王即/文帝也)¶
董仲舒為江都相事易王久之王問仲舒曰越王勾踐¶
與大夫泄庸種蠡謀伐吳(種大夫種也蠡范蠡/也種之勇切蠡音禮)遂滅之¶
孔子稱殷有三仁寡人亦以為越有三仁(泄庸一也大/夫種二也范)¶
<pb:KR3k0013_WYG_711-7b>¶
(蠡三/也)桓公决疑於管仲寡人决疑於君仲舒對曰臣愚¶
不足以奉大對(大對謂/大問也)聞昔者魯君問栁下惠吾欲伐¶
齊何如栁下惠曰不可歸而有憂色曰吾聞伐國不問¶
仁人此言何為至於我哉徒見問耳且猶羞之况設詐¶
以伐吳乎由此言之越本無一仁夫仁人者正其誼不¶
謀其利明其道不計其功是以仲尼之門五尺之童羞¶
稱五伯(伯讀曰霸/此下亦同)為其先詐力而後仁誼也茍為詐而¶
已故不足稱於大君子之門也(仲尼之門/故稱大也)五伯比於他¶
<pb:KR3k0013_WYG_711-8a>¶
諸侯為賢其比三王猶碔砆之與美玉也(碔砆石之/似玉者也)王¶
曰善¶
閻崇為太子少傅時哀帝自定陶王立為太子月餘天¶
子立楚孝王孫景為定陶王奉恭王後太子議欲謝崇¶
以為春秋不以父命廢王父命(王父謂/祖也)為人後之禮不¶
得顧私親不當謝太傅趙𤣥以為當謝太子從之詔問¶
所以謝狀尚書劾奏𤣥左遷少府¶
吳是儀為尚書僕射時南魯二宫初立儀以本職領魯¶
<pb:KR3k0013_WYG_711-8b>¶
王傅儀嫌二宫相近切乃上疏曰臣竊以魯王天挺懿¶
徳兼資文武當今之時宜鎮四方為國藩輔宣揚徳美¶
廣耀威靈乃國家之良規海内所瞻望但臣言辭鄙野¶
不能究盡其意愚以二宫宜有隆殺正上下之序明教¶
化之本書三四上為傅盡忠動輙規諌¶
晉脩肅為懐帝豫章王典書令帝立為皇太弟且以清¶
河王覃本太子也懼不敢當肅曰二相經營王室志寧¶
社稷儲貳之重宜歸時望親賢之舉非大王而誰清河¶
<pb:KR3k0013_WYG_711-9a>¶
幼弱未允衆心是以既升東宫復贊藩國今乗輿播越¶
二宫久曠嘗恐氐羗飲馬於涇川螘衆控弦於霸水宜¶
及吉辰登儲副上翼大駕早寧東京下允黔首喁喁之¶
望帝曰卿吾之宋昌也乃從之¶
宋王華為文帝宜都王司馬帝將入奉大統以少帝見¶
害不敢下華曰先帝有大功於天下四海所服雖嗣主¶
不綱人望未改徐羡之中才寒士傅亮布衣諸生非有¶
晉宣帝王大將軍(王大將軍/謂王敦也)之心明矣畏廬陵嚴斷將¶
<pb:KR3k0013_WYG_711-9b>¶
来必不自容殿下寛睿慈仁中外所知己且越次奉迎¶
冀以見徳悠悠之論殆必不然羡之亮晦又要檀道濟¶
王𢎞五人同功孰肯相讓勢必不行今日就徴萬無所¶
慮帝從之曰卿復欲為吾之宋昌矣乃留華總後任帝¶
即位以華為侍中右衛將軍¶
梁何敬容為太子詹事時簡文帝頻於𤣥圃自講老莊¶
二書學士吳孜時寄詹事府每日入聽敬容謂孜曰昔¶
晉代䘮亂頗由祖尚虚𤣥胡賊殄覆中夏今東宫復襲¶
<pb:KR3k0013_WYG_711-10a>¶
此殆非人事其將為戎乎俄而侯景難作其言有徴¶
北齊魏收為太子少傅仍兼詹事文宣帝數宴喜收每¶
須侍從皇太子之納鄭良娣也有司偹設牢饌帝既酣¶
飲起而自毁覆之仍召收曰知我意否收曰臣愚謂良¶
娣既東宫之妾理不須牢仰惟聖懐縁此毁去帝大笑¶
握收手曰卿知我意¶
王晞為常山王友時文宣昏亂王録尚書事新除官者¶
必詣王謝職去必辭晞言於王曰受爵天朝拜恩私第¶
<pb:KR3k0013_WYG_711-10b>¶
自古以為干犯朝廷文武出入辭謝宜一約絶主上顒¶
顒賴殿下扶翼王納焉¶
唐尉遲敬徳為太宗秦王府左二副䕶軍太宗討隠太¶
子巢刺王命敬徳侍衛髙祖南衙北門兵馬及二宫左¶
右猶相拒戰敬徳奏請降手敕令諸軍兵兼受秦王處¶
分於是内外遂定髙祖勞敬徳曰卿於國有安社稷功¶
也¶
　　　褒寵¶
<pb:KR3k0013_WYG_711-11a>¶
三王之教世子也咸建保傅之職以敦道徳之訓曷嘗¶
不咨求碩徳申擇雋望為之輔導而申其教諭焉兹所¶
以重燕翼之謀増磐維之固者也漢室而下英偉間出¶
蒙被選擢周旋翼亮或以經術精䆳進見講授或以志¶
行修整雍容翼從或以才藻蒙賞或以故舊見思由是¶
厚其賜予之數異其褒命之禮形於奬歎申之委遇乃¶
至不幸淪逝飾終彌渥褒賢之典不其韙歟¶
漢夏侯勝宣帝時為太子太傅受業詔撰尚書論語賜¶
<pb:KR3k0013_WYG_711-11b>¶
黄金百斤卒官賜冡塋塟平陵¶
疏廣為太子太傅太子外祖父特進平恩侯許伯為太¶
子少傅自使其弟中郎將舜監䕶太子家宣帝以問廣¶
廣以為不宜獨親外家許氏帝善其言廣由是見器重¶
數受賞賜及乞骸骨帝以其年篤加賜黄金二十斤¶
後漢桓榮光武時為太子少傅賜以輜車乗馬榮大㑹¶
諸生陳其車馬印綬曰今日所蒙稽古之力也可不勉¶
哉¶
<pb:KR3k0013_WYG_711-12a>¶
桓郁明帝時為侍中入授皇太子經遷越騎校尉詔敕¶
太子諸王各奉賀致禮¶
桓焉為太子少傅月餘遷太傅以母憂自乞聽於大夫¶
行喪踰年詔使者賜牛酒奪服即拜光禄大夫¶
魏應習魯經為五官中郎將章帝詔入授千乗王伉應¶
經明行修章帝甚重之數進見論難於前特受賞賜¶
魏袁渙字曜卿為魏國郎中令及卒武帝為之流涕賜¶
榖二千斛一教以太倉榖千斛賜郎中令家一教以垣¶
<pb:KR3k0013_WYG_711-12b>¶
下榖千斛與曜卿家外不解其意教曰以太倉榖者官¶
法也以垣下穀者親舊也¶
吳程秉為太子太傅黄武四年大帝為太子登聘周瑜¶
女秉守太常迎妃於吳大帝親幸秉船深見優禮¶
晉山濤字巨源武帝時為太子少傅在東宫年已七十¶
疾病告退手詔不聽帝嘗講武於宣武塲時有疾詔濤¶
乗步輦導皇太子¶
温嶠元帝時為太子中庶子嶠在東宫特見嘉寵僚屬¶
<pb:KR3k0013_WYG_711-13a>¶
莫與為此¶
賀循為太子太傅及疾篤車駕親幸執手流涕太子親¶
臨者三焉往還皆拜儒者以為榮太興二年卒元帝素¶
服舉哀哭之甚慟贈司空謚曰穆將葬帝又出臨其柩¶
哭之盡哀遣兼侍御史持節監護皇太子追送近塗望¶
舩流涕¶
南齊王儉領太子詹事加兵三十人¶
張緒永明中為太子詹事每朝見世祖目送之謂王儉¶
<pb:KR3k0013_WYG_711-13b>¶
曰緒以位尊我我以徳貴緒也¶
梁栁惔為太子詹事加散騎常侍武帝因宴為詩貽惔¶
曰爾實冠羣后惟余實念切¶
周捨為右驍騎將軍知太子詹事普通五年卒武帝臨¶
哭哀動左右詔曰太子詹事豫州大中正捨奄至殞䘮¶
惻愴于懐其學思堅明志行開敏劬勞機要多歴歳年¶
才用未究彌可嗟慟宜隆追逺以旌善人可贈侍中䕶¶
軍將軍鼓吹一部給東園秘器朝服一具衣一襲䘮事隨用¶
<pb:KR3k0013_WYG_711-14a>¶
資給諡曰簡子¶
王規為散騎常侍太子中庶子大同二年卒詔贈散騎¶
常侍光禄大夫賻錢二十萬布百疋諡曰章¶
陸倕為太子中舎人管東宫書記詔為右闕銘記奏之¶
敕曰太子中舎人陸倕所製闕銘詞義典雅足為佳作¶
昔虞丘辯物邯鄲獻賦賞以金帛前史美談可賜絹三¶
十疋遷太子庶子¶
到洽與從弟沆齊名洽為太子舎人髙祖御幸華光殿¶
<pb:KR3k0013_WYG_711-14b>¶
詔洽及沆蕭琛任昉侍讌賦二十韻詩以洽辭為工賜¶
絹二十疋髙祖謂昉曰諸到可謂才子昉對曰臣嘗竊¶
議宋得其武梁得其文(洽祖彦之仕/宋武有戰功)¶
王僉為太子中庶子掌東宫管記太清二年卒贈侍中¶
給東園袐器朝服一具衣一襲¶
蕭時為太子舎人卒遺啟簡文求為墓誌銘帝為製銘¶
焉¶
庾於陵為太子洗馬舊東宫官屬通為清選洗馬當文¶
<pb:KR3k0013_WYG_711-15a>¶
翰尤其清者近世用人皆取甲族有才望者於陵與周¶
捨並擢充職髙祖曰官以人而清豈限以甲族時論以¶
為美¶
陳孔奐為仁威將軍始興王長史奐在職清儉多所規¶
正宣帝嘉之賜米五百斛并累降敕書殷勤勞問¶
張譏宣帝時為建安王府記室㕘軍兼東宫學士轉武¶
陵王限内記室學士如故後主在東宫集官僚置宴時¶
造玉柄塵尾新成後主親執之曰當今雖復多士如林¶
<pb:KR3k0013_WYG_711-15b>¶
至於堪捉此者獨張譏耳即手授譏仍令於温文殿講¶
老莊宣帝幸宫臨聽賜御所服衣一襲後主嗣位領南¶
平王府諮議㕘軍東宫學士尋遷國子博士學士如故¶
後主嘗幸鍾山開善寺召從臣坐於寺西南松林下敕¶
召譏&KR0390;義時索塵尾未至後主敕取松枝手以屬譏曰¶
可代塵尾顧謂羣臣曰此即是張譏後事¶
袁憲為侍中信威將軍太子詹事後主至徳元年太子¶
加元服二年行釋奠之禮憲於是表請解職後主不許¶
<pb:KR3k0013_WYG_711-16a>¶
給扶二人進號雲麾將軍置佐使¶
阮卓為始興王叔陵記室叔陵之誅也後主謂朝臣曰¶
阮卓素不同逆宜加旌異¶
後魏張黎太武時賜爵廣平公恭宗初總百揆黎與東¶
郡公崔浩等輔政忠於奉上非公事不言詔曰侍中廣¶
平公黎東郡公浩等保傅東宫有老成之勤朕甚嘉焉¶
其賜布帛一千疋以褒舊勲¶
古弼太武時為安西將軍建興公及恭宗總攝萬機徴¶
<pb:KR3k0013_WYG_711-16b>¶
為東宫四輔與宜都王穆夀等並㕘政事詔以弼保傅¶
東宫有老成之勤賜帛千疋綿千斤¶
盧統父魯元為太保録尚書事統以父任侍東宫太武¶
以元舅陽平王杜超女南安長公主道妻之恩禮甚厚每¶
有四方珍異輙以賜之¶
唐李綱為太子少保髙祖以綱隋代名臣甚加優禮每¶
手敕未嘗多稱名其見重如此貞觀四年拜太子少師¶
時綱有脚疾不堪踐履太宗特賜歩輿令綱乗至閣下¶
<pb:KR3k0013_WYG_711-17a>¶
數引禁中問以政道及綱遇疾太宗遣尚書左僕射房¶
𤣥齡詣宅存問賜絹二百疋五年卒年八十五贈開府¶
儀同三司諡曰貞太子為之立碑¶
房𤣥齡為秦府記室㕘軍髙祖嘗謂侍臣曰此人深識¶
機宜足堪委任每為我兒陳事必㑹人心千里之外猶¶
對靣語耳¶
孔頴達為太子右庶子太宗以頴達在東宫數規諫太¶
子承乾與左庶子于志寧各賜黄金一斤絹百疋仍遷¶
<pb:KR3k0013_WYG_711-17b>¶
志寧為詹事¶
于志寧為太子詹事太子承乾敗徙黔州左庶子張𤣥¶
素等皆免為庶人唯志寧以驟諫承乾太宗嘉之而特¶
慰勞焉¶
李勣為太子詹事太宗嘗閒宴顧謂勣曰朕將囑以幼¶
孤思之無越卿者公往不遺於李宻今豈負於朕哉勣¶
雪涕辭謝因嚙指流血俄而沈醉乃解御衣覆之¶
劉武仲以國子四門助教充奉諸王講讀上於禁中㑹¶
<pb:KR3k0013_WYG_711-18a>¶
讌諸王因命武仲每雙日入内對諸王仍令上食供食¶
陸敦信為太子舎人嘗纂録古先太子善惡之事多所¶
規諷太宗嘗召勞之曰爾所録誠有可嘉因賜帛五十¶
疋¶
秦暐為太子舎人從幸定州加授朝散大夫守洗馬還¶
京未幾而卒皇太子深憫惜之弔贈甚厚¶
蕭徳言為太子侍讀尋以年老請致仕太宗不許又遺¶
之書曰朕歴觀前代詳覽儒林至於顔冉之才不終其¶
<pb:KR3k0013_WYG_711-18b>¶
夀游夏之徳不逮其學惟卿幼挺珪璋夙彰美譽下帷¶
閉戸包括六經映雪聚螢牢籠百氏自隋季板蕩庠序¶
無聞儒道墜泥塗詩書填坑穽眷言墳典每用傷懐頃¶
年以来天下無事方欲建禮作樂偃武修文而卿年齒¶
已衰教將何恃所冀才徳猶茂卧振髙風更使濟南伏¶
生重存於兹日闗西孔子復顯於當今令聞令望何其¶
美也尋賜爵封陽縣侯拜祕書少監兩宫禮賜甚厚¶
李百藥為太子右庶子貞觀五年與左庶子于志寧中¶
<pb:KR3k0013_WYG_711-19a>¶
允孔頴達舎人陸敦信侍讀于𢎞教殿時太子頗留意¶
典墳然閒讌之處嬉戲過度百藥作賛道賦以諷焉太¶
宗見而遣使謂百藥曰朕於皇太子處見卿所獻賦悉¶
述古来儲貳事以戒太子甚是典要朕選卿以輔弼太¶
子正為此事大稱所委但須善始令終耳因賜綵帛三¶
百段¶
王方慶聖歴初為麟臺監兼檢校太子左庶子二年正¶
除太子左庶子俸料並同職事三品兼侍皇太子讀書¶
<pb:KR3k0013_WYG_711-19b>¶
及卒贈兖州都督諡曰貞¶
薛元超為中書令兼太子左庶子髙宗幸東都太子於¶
京師監國因留元超侍太子元超數上疏諫太子髙宗¶
知而稱善遣使慰諭賜帛百段¶
王及善為左奉裕率孝敬居春宫因宴集令宫臣擲倒¶
次至及善及善辭曰此非臣任也孝敬謝而遣之髙宗¶
聞之特加賞慰賜絹百疋¶
姚珽為太子詹事兼左庶子節愍太子舉事不法前後¶
<pb:KR3k0013_WYG_711-20a>¶
上書諫諍太子雖稱善竟不悛革太子敗詔遣索其宫¶
中得珽諫書中宗嘉其切直時宫臣皆貶黜唯珽擢拜¶
右散騎常侍¶
源乾曜為太子少傅安陽郡公薨贈幽州大都督帝於¶
洛城南門舉哀深悼惜之¶
陸象先為太子太保兖國公開元二十四年七月薨制¶
曰象先含和毓粹體道居身跡在區中心游象外懋昭¶
丕徳光輔先朝爰悉優恩是為師保方期承命以配上¶
<pb:KR3k0013_WYG_711-20b>¶
祥厲疾無瘳徽音劇隔興言念舊震悼于懐宜旌端揆¶
之職用光窀穸之事贈尚書左丞賻物二百段米粟二¶
百石¶
韋見素代宗時為太子太師寶應中詔曰太子太師見¶
素太子少傅李遵太子少保韓擇木太子賔客嗣吳王¶
祗太子詹事兼揚州長史崔圓並承東宫優異品秩已¶
髙不可更改宜各與子孫一人官見素後以疾終帝以¶
老臣悼之贈司徒輟朝一日¶
<pb:KR3k0013_WYG_711-21a>¶
　¶
　¶
　¶
　¶
　¶
　¶
　¶
　¶
<pb:KR3k0013_WYG_711-21b>¶
　¶
　¶
　¶
　¶
　¶
　¶
　¶
　册府元龜卷七百十一¶
