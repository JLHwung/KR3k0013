# -*- mode: mandoku-view; -*-
#+TITLE: 冊府元龜
#+DATE: 2015-08-24 23:29:38.652117
#+PROPERTY: ID KR3k0013
#+PROPERTY: BASEEDITION WYG    
#+PROPERTY: JUAN 卷九百六
<pb:KR3k0013_WYG_906-1a>¶
欽定四庫全書¶
　册府元龜卷九百六　　　宋　王欽若等　撰¶
　　總錄部¶
　　　　疾疹　　禳厭　　假告¶
　　　疾疹¶
夫人肖天地而生含五行之氣故陰陽不和神靈不清¶
則百疾生焉是故洪範謂之六極墨子記其多方若繇¶
此而去軒冕之途絶婚姻之禮終身沈廢至於短折死¶
<pb:KR3k0013_WYG_906-1b>¶
者此乃仲尼興斯疾之感衛疾有将殻之惡良可悲也¶
魯季孫行父秃¶
晉郤克眇¶
衛孫良夫跛¶
曹公子手僂¶
荀偃卿也癉疽生痬於頭(癉疽/惡瘡)病目出¶
齊景公疥遂痁(痁/疾)期而不瘳¶
卜商字子夏夫子弟子哭子而喪其明¶
<pb:KR3k0013_WYG_906-2a>¶
衛縶不立惡疾也(縶衛侯/之兄)¶
冉伯牛魯人有疾孔子問之自牖執其手曰亡之命矣¶
夫斯人也而有斯疾也斯人也而有斯疾也(再言之者/痛惜之甚)¶
禇師聲子衞大夫衞侯為靈臺于籍圃與諸大夫飲酒¶
焉聲子韈而登席(古者見/君解韈)公怒辭曰臣有疾異於人(足/有)¶
(瘡/疾)若見之君将殻之(殻嘔/吐也)¶
左丘明魯人失明¶
漢杜欽目偏盲茂陵杜薪與欽同姓字俱以材能稱京¶
<pb:KR3k0013_WYG_906-2b>¶
師故衣冠謂欽為盲杜子夏以相别欽惡以疾見詆乃¶
為小冠髙廣財二寸由是京師更謂欽為小冠杜子夏¶
而薪為大冠杜子夏欽優㳺不仕以夀終¶
司馬相如口吃而善著書常有消渇病常稱疾閒居不¶
慕官爵¶
馮立為東海太守下溼病痺武帝聞之徙為平原太守¶
班伯成帝時為定襄太守徵道病中風既至以侍中光¶
祿大夫養病¶
<pb:KR3k0013_WYG_906-3a>¶
後漢李通素有消病自為宰相謝病不視事¶
景丹為驃騎大將軍從光武至懷病瘧在上前瘧發帝¶
曰聞壯士不瘧漢大将軍反瘧病&KR0088;¶
杜篤仕為郡文學掾以目疾二十餘年不窺京師¶
魏鍾繇有膝疾位至太傅¶
卞蘭苦酒消渇疾位至㳺擊将軍散騎常侍¶
丁儀字正禮沛郡人也太祖聞儀為令士雖未見欲以¶
愛女妻之以問五官将五官将曰女人觀貎而正禮目¶
<pb:KR3k0013_WYG_906-3b>¶
不便誠恐愛女未必悦也以為不如與伏波子楙太祖¶
從之尋辟儀為掾到與議論嘉其才郎曰丁掾好士也¶
即使其兩目盲尚當與女何况但眇乎仕為右刺姦¶
賈逵為𢎞農太守後為太祖丞相主簿逵前在𢎞農與¶
校尉争公事不得理乃發憤生癭後所病稍大自啓欲¶
割之太祖惜逵恐其不活教謝主簿吾聞十人割癭九¶
人死逵猶行其意而癭愈大¶
晉杜預患癭位至鎮南将軍¶
<pb:KR3k0013_WYG_906-4a>¶
王戎先有吐疾居喪増甚帝遣醫療之并賜藥物又㫁¶
賔客位至司徒¶
樂廣字彦輔為侍中河南尹嘗有親客乆闊不復來廣¶
問其故答曰前在坐蒙賜酒方欲飲見盃中有蛇意甚¶
惡之既飲而疾于時河南㕔事壁上有角漆畫作蛇廣¶
意盃中蛇即角影也復置酒於前處謂客曰酒中復有¶
所見不答所見如初廣乃告其所以客豁然意解沉痾¶
頓愈¶
<pb:KR3k0013_WYG_906-4b>¶
裴楷有渇利疾位至中書令加侍中¶
皇甫謐字士安因病服寒食散而性與之忤每委頓不¶
倫常悲恚叩刄欲自殺叔母諌之而止謐嘗上疏曰乆¶
癭篤疾軀半不任又脚偏小十有九載又服寒食藥違¶
錯節度辛苦荼毒于今七年隆冬裸袒食冰當暑煩悶¶
加以咳逆或若温瘧或類傷寒浮氣流腫四肢酸重於¶
今困劣終不仕¶
趙孟字長舒善清談其面有疵黯諸事不决皆言當問¶
<pb:KR3k0013_WYG_906-5a>¶
疵面也¶
山𤣥山允皆濤之子𤣥不仕允為奉居都尉竝少尫病¶
形甚短小而聰敏過人武帝聞而欲見之濤不敢辭以¶
問於允允自以尫陋不肯行濤以為勝已乃表曰臣二¶
子尫病宜絕人事不敢受詔¶
庾衮字叔褒州郡交命皆不降志入林慮山中塗眩發¶
倚巖而坐柱杖将起跌墜崖而卒¶
謝安字安石本能為雒下書生詠有鼻疾故其音濁名¶
<pb:KR3k0013_WYG_906-5b>¶
流愛其詠而不能及或手掩鼻以斆之位至太傅¶
王胡之字脩齡弱冠官有聲譽歴郡守侍中丹陽尹素¶
有風眩疾發動甚數而神明不損¶
魏詠之生而兔𡙇仕至荆州刺史¶
殷仲堪吏部尚書師之子也父常患耳聰聞牀下蟻動¶
謂之牛鬪病積年仲堪為晉陵太守衣不解帶執藥揮¶
淚遂眇一目¶
習鑿齒為桓温荆州别駕以脚疾遂廢於里巷及襄陽¶
<pb:KR3k0013_WYG_906-6a>¶
䧟於苻堅堅素聞其名與釋道安俱輿而至焉既見與¶
語大悦之賜遺甚厚又以其蹇疾與諸鎮書曰昔晉氏¶
平吳利在二陸今破漢南獲士裁一人有半爾¶
宋何尚之為臨津令髙祖領征南将軍補府主簿從政¶
長安以公事免還都因患勞病積年飲婦人乳乃得差¶
謝述有心虚疾性理時或&KR0446;謬除吳郡太守以疾不之¶
官¶
南齊巴陵王寶義為楊州封晉安王寶義少有廢疾不¶
<pb:KR3k0013_WYG_906-6b>¶
堪出入故帝加除授仍以始安王遥光代之轉寶義為¶
右将軍領兵置佐鎮石頭¶
梁周興嗣為給事中兩手先患風疽是年又染癘疾左¶
目盲髙祖撫其手嗟曰斯人也而有斯疾手疏治疽方¶
以賜之其見惜如此任昉又愛其才常言曰周興嗣若¶
無疾旬日當至御史中丞¶
何㸃少時常患渇¶
陳徐世譜為光祿大夫尋以疾失明謝病不朝¶
<pb:KR3k0013_WYG_906-7a>¶
後魏李諧為人短小六指因癭而學頥因跛而緩歩因¶
謇而徐言人言李諧善用三短¶
長孫子彦末年疾發舉體生瘡雖親戚兄弟以為惡疾¶
子彦曰惡疾如此難以自明世無良醫吾其死矣嘗聞¶
惡疾蝮虵螫之不痛試為求之當令兄弟知我乃於南¶
山得虵以股觸之痛楚號呌俄而腫死¶
北齊西河王仁機生而無骨不自支持¶
李廣字宏基范陽人也文宣天保初欲以為中書郎遇¶
<pb:KR3k0013_WYG_906-7b>¶
疾資産屢空藥石無繼廣雅有鑒識度量宏逺坦平無¶
私為士流所愛嵗時共贍遺之賴以自給竟以疾終¶
唐鄧𤣥挺患消渴人因號為鄧渇¶
封常清細痩白纇脚短而跛¶
盧炤鄰為新都尉因染風疾去官處大白山中以服餌¶
為事後疾轉篤徙居陽翟之具茨山著釋疾文五悲等¶
詞頗有騷人之風甚為文事所重炤鄰既沉痼攣癈不¶
堪其苦常與親属執别遂自投潁水而死¶
<pb:KR3k0013_WYG_906-8a>¶
李洧正已之從父也正巳死其子納犯宋州洧以其州¶
歸順無何背發疽得稍平乃大具麋餅飯僧於市洧乗¶
平肩輿自臨其場市人歡呼洧驚疽潰於背而卒贈左¶
僕射¶
漢張沆為翰林學士沆雖瞶疾出入金馬五六年隠帝¶
末陽史遇害翼日沆方知之聽猶未審忽問同僚曰竊¶
知盗殺史公其盗獲否是時恟懼之次聞者笑之¶
　　　禳厭¶
<pb:KR3k0013_WYG_906-8b>¶
天災流行歴代時有禳禬之術往册攸傳葢天因咎徵¶
之或興以厭當而為法六祈之義所以號變而徼福五¶
行之氣所以克勝而迭至斯乃祝祉祿而求永貞者也¶
則有識洞幾㣲藝臻高妙明春秋之祥異辨洪範之徵¶
符不假命龜如指諸掌若乃五材汩亂六極交作孽非¶
自搆殃繇外興繇是稽考休嘉式昭康靖厥應如響信¶
而有徵其或命屯數奇失徳踰矩敗類致寇蹈非速禍¶
雖罄巫祝之修其可以救歟¶
<pb:KR3k0013_WYG_906-9a>¶
漢董仲舒為江都相治國以春秋災異之變推陰陽所¶
以錯行故求雨閉諸陽縱諸陰祈止雨反是(若閉南門/禁舉火及)¶
(開北門水灑/人之類是也)行之一國未嘗不得所欲¶
勇之越巫也(史失/其名)武帝時栢梁災勇之曰越國有火災¶
即復大起宫室以厭勝之帝於是作建章宫度為千門¶
萬户¶
賈惠河陽人為河内掾邑人息夫躬以宜陵侯就國未¶
有第宅寄居丘亭(丘空/也)姦人以為侯家富常夜守之(謂/欲)¶
<pb:KR3k0013_WYG_906-9b>¶
(盗之伺/其便)惠往過躬教以祝盗方以桑東南指枝為七¶
畫北斗七星其上躬夜自被髪立中庭向北斗持七招¶
指祝盗(或招或指所以/求福排禍也)¶
後漢郭憲光武建武七年為光祿勲從駕南郊憲在位¶
忽囘向東北含酒三潠執法奏為不敬詔問其故憲¶
對曰齊國失火故以此厭之後齊果上火災與郊同日¶
髙獲字敬公汝南新息人郡境大旱獲素善天文曉遁¶
甲能役使鬼神太守鮑昱自往問何以致雨獲曰急罷¶
<pb:KR3k0013_WYG_906-10a>¶
三部督郵明府當自北出到三十里亭祠雨可致也昱¶
從之果得大雨¶
楊統章帝時為彭城令一州大旱統推陰陽消伏縣界¶
䝉澤太守宗湛使統為郡求雨亦即降澍¶
樊英字秀齊南陽魯陽人隠于壺山之陽嘗有暴風從¶
西方起英謂學者曰成都市火甚盛因含水西向潄之¶
乃令記其日客後從蜀來云是日大火有黒雲卒從東¶
起須㬰大雨火遂得滅於是天下稱其術¶
<pb:KR3k0013_WYG_906-10b>¶
郎顗北海人順帝時公車徵使對尚書顗對曰臣竊見¶
去年閏十月十七日己丑夜有白氣從西方天苑趨左¶
右入玉井數日乃滅金精之變責歸上司(上司大司馬/也建武二十)¶
(七年改為太尉韓詩外傳曰司馬主天陰陽/不調星辰失度責之司馬故云責歸上司也)宜以五月¶
丙午遣太尉服干戚建井旟(干楯也戚斧也西方主兵/故太尉執持楯斧所以厭)¶
(金氣也井南方火宿也鳥隼曰旟也以/火勝金故書井星之文於旟而建之也)書玉版之策引¶
白氣之異(書祝辭於/玉版也)於西郊責躬求愆謝咎皇天消滅¶
妖氣葢以火勝金轉災為福也(以五月丙午/日火勝金也)¶
<pb:KR3k0013_WYG_906-11a>¶
欒巴為尚書正朝大㑹巴獨後到又飲酒西南噀之有¶
司奏巴不敬有詔問巴巴頓首謝曰臣本縣成都市失¶
火臣故因酒為雨以滅火臣不敢不敬詔即以驛書問¶
成都成都答言正旦大失火于時有雨從東北來火乃¶
息雨皆酒臭¶
趙彦琅琊人少有學術桓帝時琅邪賊勞丙與太山賊¶
叔孫無忌攻没琅邪朝廷以宗資為討冦中郎将督州¶
郡兵合討彦為陳孤虛之法以賊屯在莒莒有五陽之¶
<pb:KR3k0013_WYG_906-11b>¶
地(謂城南陽南武陽開/陽陽都安陽並近莒)宜發五陽郡兵(郡名有陽謂山/陽廣陽漢陽酉)¶
(陽丹陽/郡之類)從孤擊虚以討之資具以状上詔書遣五陽兵¶
到彦推遁甲教以時進兵一戰破賊¶
晉郭璞洞五行天文卜筮之術禳災轉禍通致無方王¶
導引參已軍事導嘗令作卦璞言公有震厄可命駕西¶
出數十里得以栢樹截㫁如身長置寝處災可消矣導¶
從其言數日果震栢木粉碎桓彝與璞友善彝每造或¶
值璞在婦間便入璞曰卿來它處自可徑前但不可厠¶
<pb:KR3k0013_WYG_906-12a>¶
上相尋爾必主客有殃彝後因醉詣璞正逄在厠掩而¶
觀之見璞祼身披髪銜刀設醊璞見彝撫心大驚曰吾¶
毎属卿勿來反更如是非但禍吾卿亦不免矣天實為¶
之将以誰咎璞終嬰王敦之禍彝亦死蘇峻之難¶
嚴卿善卜筮魏序欲東行卿筮曰君慎不可東行必遭¶
暴害之氣而非刼也序不之信卿曰既不必停宜以禳¶
之可索西郭外獨母家白雄狗繫着船前求索止得駮¶
狗無白者卿曰駮者亦是然猶恨其色不純當餘小毒¶
<pb:KR3k0013_WYG_906-12b>¶
正及六畜軰爾無所復憂序行半路狗忽然作聲甚急¶
如有人打之者比視已死吐黑血斗餘其夕序墅上白¶
鵝數頭無故自死而序家無恙¶
淳于智字叔平善厭勝之術髙平劉柔夜卧鼠囓其左¶
手中指以問智智曰是欲殺君而不能當為君使其反¶
死乃以朱書手横腕文後三寸作田字辟方一寸二分¶
使露手以卧明旦有大鼠伏死手前譙人夏侯藻母病¶
困詣智卜忽有一狐當門向之嘷藻佈愕馳見智智曰¶
<pb:KR3k0013_WYG_906-13a>¶
其禍甚急速君歸在狐嘷處拊心啼哭令家人驚怪大¶
小必出一人不出哭勿止然後其禍可救也藻還如其¶
言母亦扶病而出家人既集堂屋五間立然而崩應詹¶
少亦多病智乃為符使詹佩之誦其文既而皆驗莫能¶
學也上黨鮑瑗家多喪病貧苦智乃為卦卦成曰君安¶
宅失宜故令君困君舍東北有大桑樹君徑至市入門¶
數十歩當有一人持荆馬鞭者就買以懸此樹三年當¶
暴得財瑗承言詣市果得馬鞭懸之三年浚井得錢數¶
<pb:KR3k0013_WYG_906-13b>¶
十萬銅鐵器復二十餘萬於是致贍疾者亦愈¶
韓友字景先善京費厭勝之術龍舒長鄧林婦病積年¶
垂死醫巫皆息意友為筮之使畫作野豬著卧處屛風¶
上一宿覺隹於是遂差舒縣廷掾王睦病死已復魄友¶
為筮之令以丹畫版作日月置牀頭又以豹皮馬鄣泥¶
卧上立愈劉世則女病魅積年巫為攻禱伐空冡故城¶
間得狸鼉數十病猶不差友筮之命作布囊依女發時¶
張囊著牕牖間友閉户作氣若有所驅斯須之間見囊¶
<pb:KR3k0013_WYG_906-14a>¶
大脹如吹因决敗之女仍大發友乃更作皮囊二枚沓¶
張之施張如前囊復脹滿因急縳囊口懸著樹二十許¶
日漸消開視有二斤孤毛女遂差宣城邉洪以四月中¶
旬就友卜家中安否友曰卿家有兵殃其禍甚重可伐¶
七十束柴積於庚地至七月丁酉放火燒之咎可消也¶
不然其凶難定洪即聚柴至日大風不敢發火後為廣¶
陵領校遭母喪歸家其夜洪歘發狂絞殺兩子并殺婦¶
又斫父妾二人皆被創因出亡走明日其宗族往収殯¶
<pb:KR3k0013_WYG_906-14b>¶
亡者尋索洪數日於宅前林中得之已自經死¶
𤣥文河間人也宋髙祖圍慕容超其尚書令董鋭勸超¶
出降超大怒繫之於獄於是賀賴盧公孫五樓為地道¶
出戰王師不利𤣥文説髙祖曰昔趙攻曹嶷望氣者以¶
為澠水帶城非可攻抜若塞五龍口城必自䧟石季龍¶
從之而嶷請降後慕容恪之圍叚龕亦如之而龕降降¶
後無幾又震開之今舊基猶在可塞之高祖從其言至¶
城中男女患脚弱病者大半¶
<pb:KR3k0013_WYG_906-15a>¶
南齊顧歡解陰陽書為數術多效騐病邪者問歡歡曰¶
家中有書否曰唯有孝經歡曰可取置病人枕邉恭敬¶
之自差病者果愈人問其故答曰善禳惡正勝邪此病¶
者所以差也¶
梁伯人方士也武陵王紀反舉岷蜀之衆由外水而下¶
湘東王命伯人於長州苑板上畫紀形象親下鐵釘于¶
支體以厭之¶
後魏王早明陰陽九宫明元時喪亂之後多相殺害有¶
<pb:KR3k0013_WYG_906-15b>¶
人詣早求問勝術早為設法令各無咎由是州里稱之¶
北齊綦母懷文以道術知名東魏時髙祖與周文戰於¶
邙山是時官軍旗幟盡赤西軍盡黒懷文言於高祖曰¶
赤火色黒是水色水能滅火不宜以赤對黒土勝水宜¶
改為黄髙祖遂改為黄所謂河陽幡者也¶
斛律羡為幽州道行臺僕射兄光為祖班等誣其謀反¶
後主詔盡滅其宗族羡未誅前忽令其在州諸子自伏¶
䕶以下五六人鎻頸乗驢出城合家皆泣送之至閭日¶
<pb:KR3k0013_WYG_906-16a>¶
晚而歸吏民莫不驚異燕郡守馬嗣明毉術之士為羡¶
所欽愛乃竊問之答曰須有禳厭數日而有此變¶
隋蕭吉善陰陽算術房陵王時為太子言東宫多鬼鼠¶
妖數見髙祖令吉詣東宫禳邪氣於宣慈殿設神座有¶
㢠廻風從艮地鬼門來掃太子座吉以桃湯葦火驅之風¶
出宫門而止又謝土於未地設壇為四門置五帝座于¶
時至寒有蝦蟇夜從西南來入門升赤帝座還從入門¶
而出行數尺忽然不見髙祖大異之賞賜優洽又上言¶
<pb:KR3k0013_WYG_906-16b>¶
太子當不安位時帝陰欲廢立得其言是之由此毎被¶
顧問¶
王輔賢新豐人房陵王為太子知皇后遺陽素金始有¶
廢立之意輔賢曰白虹貫東宫門太白襲月皇太子廢¶
退之象也以銅鐵五兵造諸厭勝又於後園之内作庶¶
人村屋宇卑陋太子時於中寝息布衣草褥冀以當之¶
唐劉王文静高祖武徳二年為户部尚書其家中妖恠¶
數見弟文起憂之遂召巫者於星月之下披髪銜刀為¶
<pb:KR3k0013_WYG_906-17a>¶
厭勝之法其愛妾失寵以状告其兄妾兄上變故誅焉¶
李抱真貞元中為昭義軍節度使以乆疾為巫祝所惑¶
請降爵以禳之章奏凡七上辭甚切至徳宗難違之故¶
自檢校司空而授僕射¶
　　　假告¶
急告寕休皆假名也説者云吉曰告凶曰寕然而五日¶
一休始於漢律一月五急著於晉令又若予賜之典所¶
以優禮大臣取請之文所以俯從私願至乃歳時令節¶
<pb:KR3k0013_WYG_906-17b>¶
多遂歡娛公府餘閑頻得澣沐蔚為人澤率由舊章其¶
有省親故留移疾當解或坐稽違之責或掇避事之尤¶
悉著于篇以懲不恪¶
漢石慶為丞相武帝元封四年闗東流民二百萬口無¶
名數老四十萬公卿議欲徙流民於邉以適之帝以為¶
慶老謹不欲與其議乃賜丞相告歸而案御史大夫以¶
下¶
汲黯字長儒為主爵都尉多病病且滿者三月武帝常¶
<pb:KR3k0013_WYG_906-18a>¶
賜告者數終不愈最後嚴助為請告¶
馮野王成帝時為琅邪太守帝長舅大司馬大将軍王¶
鳳顓權野王懼不自安遂病滿三月賜告與妻子歸杜¶
陵就醫藥鳳風御史中丞劾奏野王賜告養病而私自¶
便(便安/也)持虎符出界歸家奉詔不敬杜欽時在将軍幕¶
府欽素髙野王父子行能奏記於鳳為野王言曰竊見¶
今月吏二千石告過長安謁(謁者自白得告也律吏二/千石以上告歸寕道不過)¶
(行在者便道/之官無辭)不分别予賜(予予告也/賜賜告也)今有司以為予告¶
<pb:KR3k0013_WYG_906-18b>¶
得歸賜告不得是一律兩科失省刑之意(省减/也)夫三最¶
予告令也(在官連有三最/則得予告也)病滿三月賜告詔恩也今告¶
詔恩不得失輕重一之差又二千石病賜告得歸有故事¶
不得去郡亡著令(律施行無不得/去郡之文也)傳曰賞疑從予所以¶
廣恩勸功也(疑當賞不當賞則與/之疑厚薄則從厚)罰疑從去所以慎刑¶
闕難知也(疑當罰不當罰則赦/之疑輕重則從輕)今釋令與故事而假不¶
敬之法也(釋廢棄也假謂假託/法律而致其罪也)甚違闕疑從去之意即¶
以二千石守千里之地任兵馬之重不宜去郡将以制¶
<pb:KR3k0013_WYG_906-19a>¶
刑為後法者則野王之罪在未制令前也刑賞大信不¶
可不慎鳳不聼竟免野王郡國二千石病賜告不得歸¶
家自此始¶
後漢許荆字子張㑹稽人家貧為吏無有船車休假常¶
單歩荷擔上下清節稱於鄉里¶
魏李豐齊王芳時為侍中尚書僕射豐在臺省常多託¶
疾時臺制疾滿百日當觧祿豐病未滿數十日輙暫起¶
以復卧如是數嵗¶
<pb:KR3k0013_WYG_906-19b>¶
王思正始中為大司農年老目暗又少信時有吏父病¶
篤近在外舍自白求假思疑其不實發怒曰世有思婦¶
病母者豈此謂乎遂不與假吏父明日死思無恨意¶
晉王尼(音/夷)字孝孫城陽人也初為䕶軍府軍士胡毋輔¶
之與琅邪王澄北地傅暢中山劉興頴川荀䆳河東裴¶
遐等持羊酒詣軍門吏疏名呈䕶軍䕶軍曰諸名士持¶
羊酒來将有以也尼時以給府養馬輔之等入尼遂坐¶
馬廐下與炙羊飲酒醉飽而去竟不見䕶軍䕶軍大驚¶
<pb:KR3k0013_WYG_906-20a>¶
即與尼長假因免為兵¶
宋王惔之文帝時為祕書郎父敬宏為㑹稽郡守惔之¶
曽請假還家未定省敬宏尅日見之至輙不果見假日¶
将盡惔之乞求奉辭敬宏呼前至閣復不見¶
謝靈運為侍中自以名軰應參時政王曇首王華等名¶
位素不踰之竝見任遇意不平多稱疾不朝直出郭遊¶
行或一百六七十里經旬不歸既不表聞又不請急文¶
帝不欲傷大臣諷㫖令自解靈運表陳病賜假東歸¶
<pb:KR3k0013_WYG_906-20b>¶
庾炳之為吏部尚書居選部請急還家尚書令史來諮¶
事一人善彈一人工歌畱與宿有司舉違制奏焉¶
唐張重光為華州刺史代宗大厯三年以病抗疏乞還¶
京師醫療許之乃遣中使如其第問疾¶
嚴綬為檢校司徒兼太子少傅穆宗長慶二年四月御¶
史臺奏綬疾假滿百日合停勑嚴綬年位俱高須加優¶
異仍依舊秩未愽舉停¶
郭鏦為右金吾衛将軍長慶二年六月疾假滿百日帝¶
<pb:KR3k0013_WYG_906-21a>¶
以仲舅許未停官¶
崔從為太子賔客分司東都文宗太和四年三月甲申¶
畱守崔宏禮奏從請假一百日准式停官¶
梁盧格為侍御史太祖乾化二年御史臺奏格先請患¶
假滿一百日准例合停從之¶
後唐盧導為右司郎中知雜事明宗天成二年八月假¶
滿百日奉勑停官¶
安重誨為樞密使天成四年奏堂兄應州副使晟卒請¶
<pb:KR3k0013_WYG_906-21b>¶
准式假有司給假一十五日勑㫖重誨位重禁庭日親¶
機務與羣官之有異在常式以難拘宜自初聞日共給¶
七日¶
李遘為司天少監長興二年二月戊戌御史臺奏遘請¶
假滿十旬准前例合停官從之¶
王昭誨為司農少卿長興二年七月乙巳御史臺奏昭¶
誨自寒食請假歸鎮州灑掃已滿百日准例停官勑㫖¶
王昭誨方念繼絶特授殊恩乆别丘園許歸祭奠雖違¶
<pb:KR3k0013_WYG_906-22a>¶
假限宜示優宏不停見任¶
　¶
　¶
　¶
　¶
　¶
　¶
　¶
<pb:KR3k0013_WYG_906-22b>¶
　¶
　¶
　¶
　¶
　¶
　¶
　¶
　册府元龜卷九百六¶
