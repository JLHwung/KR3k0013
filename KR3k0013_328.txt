# -*- mode: mandoku-view; -*-
#+TITLE: 冊府元龜
#+DATE: 2015-08-24 23:29:13.148477
#+PROPERTY: ID KR3k0013
#+PROPERTY: BASEEDITION WYG    
#+PROPERTY: JUAN 卷三百二十八
<pb:KR3k0013_WYG_328-1a>¶
欽定四庫全書¶
　册府元龜卷三百二十八　宋　王欽若等　撰¶
　　宰輔部¶
　　　諌諍第四¶
唐桓彦範神龍初為侍郎嘗表論時政數條其大略曰¶
昔孔子論詩以闗雎為始言后妃者人倫之本理亂之¶
端也故皇英降而虞道興任姒歸而姬宗盛桀奔南巢¶
禍階妹喜魯桓㓕國惑以齊媛伏見陛下毎臨朝聽政¶
<pb:KR3k0013_WYG_328-1b>¶
皇后必施帷幔坐於殿上豫聞政事臣愚歴選列辟詳¶
求徃代帝王有與婦人謀及政者莫不破國亡身傾¶
輈繼路且以隂乗陽違天也以婦凌夫違人也違天不¶
祥違人不義繇是古人譬以牝鷄之晨惟家之索易曰¶
無攸遂在中饋言婦人不得豫於國政也伏願陛下覧¶
古人之言察古人之意上以社稷為重下以蒼生在念¶
宜令皇后無徃正殿干豫外朝専在中宫聿修隂教則¶
坤儀式固鼎命惟永又曰臣聞京師喧喧道路籍籍皆¶
<pb:KR3k0013_WYG_328-2a>¶
云胡僧慧範矯託佛教詭惑后妃故得出入禁闈撓亂¶
時政陛下又輕騎㣲行數幸其室上下媟黷有虧尊嚴¶
臣嘗聞興化致理必繇進善康國寜人莫大棄惡故孔¶
子曰執左道以亂政者殺假鬼神以危人者殺今範之¶
罪不殊於此也若不急誅必生變亂除惡務本去邪勿¶
疑伏願天聰早加裁貶䟽奏不納時有墨勑授方術人¶
鄭普思秘書監葉净能國子祭酒彦範苦言其不可帝¶
曰既已用之無容便止彦範又對曰陛下自龍飛寳位¶
<pb:KR3k0013_WYG_328-2b>¶
遽下制云軍國政化並依貞觀故事昔貞觀中嘗以魏¶
徴虞世南顔師古為秘書監孔頴逹為國子祭酒至如¶
普思等是方伎庸流豈足以比蹤前烈臣恐物議謂陛¶
下官不擇才濫以天秩加於私愛惟陛下少加慎擇帝¶
竟不納¶
蕭至忠神龍初為中書令節愍太子誅武三思後有三¶
思黨與宗楚客紀處訥令侍御史冉祖雍奏言安國相¶
王及鎮國太平公主亦與太子連謀舉兵請收付制獄¶
<pb:KR3k0013_WYG_328-3a>¶
中宗召至忠令按其事至忠泣而奏曰陛下富有四海¶
貴為天子豈不能保一弟一妹受人羅織廟社存亡實¶
在於此臣雖至愚竊為陛下不取漢書曰一尺布尚可¶
縫一斗粟尚可舂兄弟二人不相容願陛下詳察此言¶
且徃者則天皇后欲令相王為太子王累日不食請迎¶
陛下固讓之誠天下𫝊說足明冉祖雍等所奏咸是搆¶
虚中宗深納其言而止景龍中上䟽陳時政曰臣聞王¶
者列職分司為人求理求理之道必在用賢得其人則¶
<pb:KR3k0013_WYG_328-3b>¶
公務克修非其才則厥官如曠官曠則事廢事廢則人¶
殘漸至陵遲率繇於此頃者選曹授職政事官人或係¶
才昇多非徳進皆因依貴要互為粉飾茍得是務曽無¶
逺圖上下相䝉誰肯言及臣聞官爵者公器也恩倖者¶
私恵也只可金帛富之粱肉食之以存私澤也若以公¶
噐為私用則公議不得而勞人解體以小私而妨至公¶
則私謁門開而正言路塞憸人逓進君子道消日消月¶
脧卒見凋弊者為官非其人也昔漢館陶公主為子求¶
<pb:KR3k0013_WYG_328-4a>¶
官明帝謂曰郎官上應列宿出宰百里茍非其人必受¶
其殃賜錢十萬而已此則至公之道不虧私恩之情無¶
替良史直筆将為美談於今稱之不輟其口者也當今¶
列位已廣冗員倍多祈求未厭日月增數陛下降不貲¶
之澤近戚有無涯之請賣官利己鬻法狥私臺寺之内¶
朱紫盈滿官秩益輕恩賞彌數纎利之軰冐進而莫識¶
亷隅方雅之流知難而歛分丘隴則才者莫用用者不¶
才二事相形十有其五故人不効力而官匪其人欲求¶
<pb:KR3k0013_WYG_328-4b>¶
其理實亦難遂臣竊見宰相及近侍要官子弟多居美¶
爵此並勢要親戚罕有才藝遞相囑託虛踐官榮詩云¶
東人之子職勞不賚西人之子粲粲衣服私人之子百¶
寮是試或以其酒不以其漿鞙鞙佩&KR0008;不以其長此言¶
王政不平衆官廢職私家之子列試於榮班不任其才¶
徒長其飾佩臣愚伏願陛下想居安思危之義行改絃¶
易張之道貴惜爵賞審量才識官無虚授人必為官進¶
大雅於樞近退小人於閑僻政令惟一威恩以信私不¶
<pb:KR3k0013_WYG_328-5a>¶
害公情無撓法則天下幸甚臣伏見貞觀永徽故事宰¶
相子弟多居外職者非直抑彊宗分大族亦以退不肖¶
擇賢才伏願陛下逺稽舊典近尊先聖特降明勑令宰¶
相以下及諸司長官子弟並改授外官庶望分職四方¶
共寜百姓表裏相統遐邇乂安䟽奏不納¶
張説先天二年為紫㣲令自則天末年冬為潑寒胡戯¶
中宗嘗御樓以觀之至是因蕃夷入朝又作此戯說上¶
䟽諌曰臣聞韓宣適魯見周禮而歎孔子㑹齊數倡優¶
<pb:KR3k0013_WYG_328-5b>¶
之罪列國如此况天朝乎今外蕃請和選使朝謁所望¶
節以禮樂示以兵威雖曰戎夷不可輕易焉知無駒支¶
之辨繇余之賢哉且潑寒胡戯未聞典故裸體跳足盛¶
徳何觀揮水投泥失容斯甚法殊魯禮䙝類齊優恐非干¶
羽柔逺之義樽爼折衝之道願擇芻言特罷此戯𤣥宗¶
納之自是此戯乃絶¶
宋璟開元初為侍中時開府儀同三司王仁皎卒及将¶
築墳皎子駙馬都尉守一請同昭成皇后父竇孝諶故¶
<pb:KR3k0013_WYG_328-6a>¶
事其墳髙五丈一尺璟及蘇頲請一依禮式帝初從之¶
翼日又命准孝諶舊例璟等上言曰夫儉徳之恭侈惡¶
之大髙墳乃昔賢所誡厚𦵏實君子所非古者墓而不¶
墳葢此道也凡人子於哀迷之際則不以禮制為思故¶
周孔設齊斬緦免之差衣衾棺槨之度賢者俯就私懐¶
不果且蒼梧之野驪山之徒善惡分區圖史所載衆人¶
皆務奢靡而獨能革之斯所謂至徳要道也中宫若以¶
為言則此理故可敦諭在外或云竇太尉墳甚髙取則¶
<pb:KR3k0013_WYG_328-6b>¶
不逺者縱令徃日無極言者其事偶行令出一時故非¶
常式貞觀中文徳皇后嫁所生女長樂公主奏請儀注¶
倍於長公主魏徴諌云皇帝之姑姊妹為長公主皇帝¶
之女為公主既有長字合髙於公主若加於長公主事¶
甚不可引漢明故事云羣臣欲封皇子為王帝曰朕子¶
豈敢與先帝子等時太宗嘉納文徳皇后奏降中使致¶
謝於徴此則乾坤輔佐之間綽有餘裕豈若韋庻人父¶
追加王位擅作鄷陵禍不旋踵為天下笑則犯顔逆耳¶
<pb:KR3k0013_WYG_328-7a>¶
阿意順㫖不可同日而言也况今之所載豫作紀綱情¶
既無窮故為之制度不因人以揺動不變法以愛憎所¶
謂金科玉條葢以此也比來蕃夷等軰及城市間人逓¶
以奢靡相髙不將禮儀為意今以后父之寵開府之榮¶
金穴玉衣之資不憂少物髙墳大寢之役不畏無人百¶
事皆出於官一朝亦可以就而臣等區區不已屢以上¶
聞諒欲成朝廷之政崇國母之德化浹寰區聲光竹素¶
倘中宫情不可奪陛下不能苦違即准令一品合陪陵¶
<pb:KR3k0013_WYG_328-7b>¶
塟者墳髙三丈以上四丈以下降勑將同陪陵之例即¶
極是髙下得宜帝謂璟等曰朕毎事嘗欲正身以成綱¶
紀至於妻子情豈有私然人所難言亦在於此卿等乃¶
能再三堅執成朕美事足使萬代之後光揚我史策乃¶
遣使齎綵練四百匹分賜之¶
張鎬至徳中平章事時有供奉僧内置道塲晨夜念佛¶
動數百人聲聞禁外鎬知之奏曰臣聞天子修福當在¶
安養蒼生靖一風化未聞區區僧教以致太平伏願陛¶
<pb:KR3k0013_WYG_328-8a>¶
下以無為為心不以小乗撓聖慮也肅宗甚然之¶
張鎰建中年為中書侍郎平章事時故尚父郭子儀子¶
婿太僕卿趙縱家奴當千發縱隂事縱下御史當千下¶
於内侍省於是鎰上䟽諌曰伏見趙縱為奴所告下獄¶
人皆震懼未測聖情貞觀二年太宗謂侍臣曰比有奴¶
告其主謀逆此極弊法特須禁斷假令有謀反者必不¶
獨成自有他人論之豈藉其奴告也自今以後奴告其¶
主者皆不須受便令斬决繇是賤不得干貴下不得陵¶
<pb:KR3k0013_WYG_328-8b>¶
上教化之本既正悖亂之漸不生為國之經百代難改¶
欲全其體實在防㣲頃者長安令李濟得罪因奴萬年¶
令霍晏得罪因婢愚賤之軰悖慢成風主反畏之動遭¶
誣告充溢府縣莫能斷决建中元年五月二十八日詔¶
准闘競律諸奴婢告主非謀叛已上者同首法並准律¶
處分自此奴婢復順獄訴稍息今趙縱事非叛逆奴實¶
奸兇奴在禁中縱獨下獄考之於法或恐未正將帥之¶
功莫大於子儀人臣之位莫髙於尚父歿身未幾墳土¶
<pb:KR3k0013_WYG_328-9a>¶
僅乾兩壻前已當辜趙縱今又下獄設令縱實抵法所¶
告非奴纔經數旬連罪三壻錄勲念舊猶或可容况在¶
科程本宜宥免陛下方討羣賊大用武臣雖見寵於當¶
時恐息望於他日太宗之令典尚在陛下之明詔始行¶
一朝背違不與衆守於教化恐失於刑法恐煩所益悉¶
無所傷至廣臣非私趙縱非惡此奴叨居股肱職在輔¶
弼斯事大體敢不極言伏乞聖慈納臣愚懇於是帝以¶
縱所告雖重左貶而已當千杖殺之鎰乃令召子儀家¶
<pb:KR3k0013_WYG_328-9b>¶
僮數百人以死奴示之¶
姜公輔興元初為諌議大夫平章事從徳宗至梁州唐¶
安公主卒帝憐而厚𦵏之公輔諌以為不久克復京師¶
必將遷主喪以歸今方䝉塵於外兵士闕乏不如薄葬¶
帝不納¶
權徳輿元和初平章事時運糧使董溪于臯謩盗用官¶
錢詔流嶺南行至湖外宻令中使皆殺之他日徳輿上¶
䟽曰竊以董溪等當陛下憂山東用兵時領糧料供兵¶
<pb:KR3k0013_WYG_328-10a>¶
重務聖心委付不比尋常敢負恩私恣其𧷢犯使之萬¶
死不足塞責𢎞寛大之典流竄太輕陛下合改正罪名¶
兼責臣等踈畧但詔令已下四方聞知不書明刑有此¶
處分竊觀衆情有所未諭伏以自陛下臨御以來每事¶
以誠實與天地合徳與四時同符萬方之人沐浴皇澤¶
至如于董所犯合正典章明下詔書與衆同棄即人各¶
懼法人各謹身臣誠知其罪不容誅又是已過之事不¶
合論辨上煩聖聽伏以陛下聖徳天縱度越前古頃所¶
<pb:KR3k0013_WYG_328-10b>¶
下一詔舉一事皆合理本皆順人心伏慮他時更有此¶
比但要有司窮鞫審定罪名或致之極法或使自盡罰¶
一勸百孰不甘心巍巍聖朝事體非細臣每於延英奏¶
對退思陛下求理之言生逄聖明感涕自賀况以愚滯朴¶
訥聖鑒所知伏唯恕臣迂踈察臣丹懇¶
李吉甫元和中平章事京兆尹元義方奏故永昌公主¶
准禮合起祠堂請其制度初貞元中義陽義章二公主¶
墓所皆造祠堂一百二十間費錢數萬至是監䕶使¶
<pb:KR3k0013_WYG_328-11a>¶
啓其制憲宗時令義方减舊制之半吉甫奏曰伏以永¶
昌公主稚年天枉舉代同悲况於聖情固所鍾念然陛¶
下猶减制造之半示折中之規昭儉訓人實越今古竊¶
以祠堂之設禮典無文盖徳宗皇帝恩出一時事因習¶
俗當時人間不無竊議昔漢章帝時欲為光武原陵明¶
帝顯節陵各起邑屋東平王蒼上䟽言其不可東平則¶
光武之愛子明帝之愛弟賢王之心豈惜費於父兄哉¶
誠以非禮之事人君所當慎也今者依義陽公主欲起¶
<pb:KR3k0013_WYG_328-11b>¶
祠堂恐不如量置墓戸以充奉守從之¶
李絳元和中平章事憲宗謂宰臣曰朕讀聖祖𤣥宗實¶
録見開元致理及天寳衰亂事出一主而興替頓殊何¶
也絳對曰臣聞理生於危心亂生於肆志𤣥宗自天后¶
朝出居藩邸常蒞官守接時賢於外知人事之艱難臨¶
御之始得姚崇宋璟任之二臣者皆忠正上才動以致¶
君堯舜為心𤣥宗亦乗思理之初勵精聴納故當時賢¶
能在位左右前後皆尚直誠是以君臣交泰内外寜謐¶
<pb:KR3k0013_WYG_328-12a>¶
開元二十年以後泊於天寳李林甫楊國忠為相専引¶
柔佞之人分居要劇茍媚於上不聞直言嗜欲轉熾國¶
用不足奸臣説以興利武士説以開邉天下擾動奸盗¶
乗隙遂至兩都覆敗天下沸騰乗輿播遷幾至難復葢¶
小人啓導縱逸生驕致之也至今兵宿兩河西疆削盡¶
甿户凋耗府藏空虚皆繇天寳喪亂以至於此安危理¶
亂實係時主所行陛下思廣天聰親監國史垂意精賾¶
鍳於化源實天下幸甚臣等不勝慶悦伏望毎以既徃¶
<pb:KR3k0013_WYG_328-12b>¶
得失用為元龜擇善去弊必臻至理帝深然之時教坊¶
忽稱宻㫖取良家士女及衣冠别第妓人京師囂然絳¶
謂同列曰此事大虧損聖徳須有論諌或曰此嗜欲間¶
事自有諫官論列絳曰居常相公嘗病諫官論事此難事即¶
推與諌官可乎遂極䟽論奏翼日延英帝舉手謂絳曰¶
昨見卿狀所論採擇事非卿盡忠於朕何以及此朕都¶
不知外間之事此是教坊罪過不喻朕意以至於此朕¶
縁丹王以下四人院中都無侍者朕令於工樂中及閭¶
<pb:KR3k0013_WYG_328-13a>¶
里有情願者厚其錢帛只取四人四王各與一人伊不¶
㑹朕意便如此生事朕今科罰其所取人並放歸若非¶
卿言朕寜知過失¶
崔羣元和末平章事憲宗嘗謂宰臣曰朕讀𤣥宗實錄¶
見開元初鋭意求理至十五六年則似稍懈至開元末¶
又似不及中年其故何也崔羣對曰𤣥宗生長人間身¶
經屯難故即位之初知人疾苦躬恤庶政有姚崇宋璟¶
盧懐慎輔以道徳蘇頣張嘉貞李元紘杜暹韓休張九¶
<pb:KR3k0013_WYG_328-13b>¶
齡皆孜孜守正以故稱理其後承平日乆安於逸樂漸¶
逺正士而近小人宇文融以聚歛媚上心李林甫以姦¶
邪惑上志而終之以楊國忠故及於亂今陛下以開元¶
初為法以天寳末為戒是乃社稷無疆之福也時皇甫¶
鏄以諂刻欺弊在相位故羣以是詞諷焉¶
李程長慶末平章事敬宗即位帝既富有春秋畋獵之¶
暇好治宫室甞命為别殿以資宴逰及庀徒蕆事功用¶
至廣程諌曰自古聖帝明王率資儉徳以化天下况諒¶
<pb:KR3k0013_WYG_328-14a>¶
隂之内豈宜興作願陛下悉以見在瓦木及工役之費¶
迴奉陵寢乃勑度支所進脩造屋宇木石一物以上宜¶
付山陵収管仍令般送陵所便充造作程兼請置侍讀¶
學士帝皆嘉納¶
李逢吉寳歴中平章事敬宗自臨御以来常欲東幸宰¶
相及諸大臣等無不切諌而帝意益堅嘗正色謂宰臣¶
曰朕去意已定其從官宮人等悉令内備糗粮必不擾¶
百姓逢吉等頓首言曰陛下貴為天子富有四海天下¶
<pb:KR3k0013_WYG_328-14b>¶
一家何徃不可况東都千里而近宫闕具存廵省逰幸¶
固有常典但陛下法駕一動事須備儀千乗萬騎不可¶
减省縱不令費用絶廣亦須使豐儉合宜豈得自備糗¶
糧以失大體臣等所以為不可者祗以干戈未甚戢邊¶
鄙未甚寜切恐人心揺動伏乞陛下上為宗廟下為庻¶
人稍廻聖慮則天下幸甚非惟臣等幸甚上竟不聽乃¶
命貟外郎盧貞檢計人情大擾雒中居第及物價頓貴¶
數百倍執事相繼獻䟽亦並不省朝廷方憂恐之㑹裴¶
<pb:KR3k0013_WYG_328-15a>¶
度自興元入相因别對具奏云國家建立都邑葢備廵¶
逰然自艱難以來此事遂絶東都宫闕及六軍營壘百¶
司廨宇悉已荒廢陛下必欲行幸亦須緩緩修葺一年¶
半嵗後方可議行上曰羣臣皆云不合去若如卿言即¶
不去亦得何止後期旋又朱克融史憲誠各請以丁匠¶
五千人助修東都宰臣因之復諌乃罷¶
裴度寳歴中平章事以敬宗坐朝稍稀上䟽曰比者陛¶
下每月約六七遍坐朝天下人心無不知陛下躬親庻¶
<pb:KR3k0013_WYG_328-15b>¶
政乃至河北賊臣逺聞亦皆慴懼今自兩月以來入閣¶
及開延英稍稀或恐大叚公事須諮禀睿謀者有所壅¶
滯陛下稍示憂勤乘凉數座廣加延問使得盡誠俄又¶
以帝坐朝稍晩上䟽曰伏以頥飬聖躬在於順適時候¶
若飲食有節寢興有常四體惟和萬夀可保謹按道書¶
春夏早起取鷄鳴時秋冬晏起取日出時葢在陽則欲¶
及隂凉在隂則欲及陽煖今陛下憂勤庶政親覧萬幾¶
每御延英召臣等奏對方属盛夏宜在清晨如至已午¶
<pb:KR3k0013_WYG_328-16a>¶
之間則當炎赫之際雖日昃忘食不憚其勞仰瞻旒扆¶
亦似煩熱臣等已曾陳論竊望聽納不勝懇迫之至¶
鄭覃開成初平章事文宗因與宰臣論詩句工拙覃諌¶
曰臣聞詩者孔子所刪三百篇是也厥後以五字為句¶
起於降將之篇皆斐然狂簡未得聖裁不足為帝王耽¶
翫夫小雅大雅或美或刺皆國人所作非帝王自為是¶
以王者採詩考其風俗仲尼刪定以為世規近如陳後¶
主隋煬帝皆工章句不知王業大端願陛下不取也¶
<pb:KR3k0013_WYG_328-16b>¶
李徳裕太和中平章事時文宗欲以李訓為諌官徳裕¶
諌曰李訓小人不可在陛下左右頃年惡跡天下皆知¶
無故用之必駭視聽文宗曰人誰無過俟其悛改朕以¶
逢吉所託不忍負言徳裕曰聖人有改過之議訓天性¶
姦邪無悛改之理帝乃顧王涯商量别與一官乃授四¶
門助教¶
後唐盧文紀清泰初平章事上䟽諌曰臣聞事君盡忠¶
孔子激揚於直道無功受祿周書譏諷於曠官敢因灾¶
<pb:KR3k0013_WYG_328-17a>¶
沴之時輙貢傾輸之懇臣伏見比年以來朝廷多故人¶
事則兵䘮禍亂天時則水旱虫霜若非陛下拯溺救焚¶
移灾作福則生靈受弊宗社何依今則區宇甫安人神¶
胥恱但以自夏愆陽及秋霖雨上勞聖慮過切閔傷葢¶
屬當否數之辰尤費消禳之力雖斯民鮮福亦天道使¶
然為君之難實見於此臣聞沉潜剛克髙明柔克是君¶
宜執柔以御下臣當剛正以報君庶幾上下和平君臣¶
訢合臣思徳宗初置學士本不以文翰是供葢獻納論¶
<pb:KR3k0013_WYG_328-17b>¶
思朝夕延問至於補過拾遺之職是曰諌官日請諌紙¶
時政有失無不極言望陛下聼政之餘時召學士諌官¶
詢謀政道俾獻讜言明書黜陟之科以責語言之効書¶
云乂時𤾉若肅時雨若以洪範言之係於君徳臣請嚴¶
禋於宗廟社稷精禱於岳瀆神祗進忠良退不肖除宼¶
盗恤惸嫠慎刑章明舉選任賢勿貳去邪勿疑王道砥¶
平無偏無黨中外除改請守舊規長興四年以前勑命¶
繁碎者請重選擇如新勑不及舊章便請却依前代如¶
<pb:KR3k0013_WYG_328-18a>¶
舊章不如新勑便釐革施行倘不阻於奏陳庻漸臻於¶
理體詔曰盧文紀早踐班行迭更顯重動惟稽古言必¶
為時當朕求治之初首居輔弼之位能竭事君之節以¶
申報國之勞引經義而究其本根合時事而先於條貫¶
請宣學士兼召諌臣言隂陽序理之端人事調和之本¶
又嚴脩祀典精事神祗宜令有司依奏䖍潔所云進忠¶
良而退不肖除宼盗而恤惸嫠雖責在朕躬亦資於調¶
燮刑法舒慘宜令大理寺御史臺明慎詳讞勿至寃誣¶
<pb:KR3k0013_WYG_328-18b>¶
選賢退愚宜令三銓選部精覈慎選所兾得人新舊制¶
勑宜令御史臺與三司官貟詳擇以聞¶
周馮道初仕後唐明宗時平章事長興初帝御中興殿¶
道奏曰陛下宫中無事逰幸近郊則可矣若夫御馬涉¶
歴山險萬一馬足蹉跌則貽陛下之憂臣聞千金之子¶
坐不垂堂百金之子立不倚衡彼千金百金之㣲細尚¶
猶惜其身保其産而况富有四海貴為天子自輕於彼¶
千金百金之子哉願陛下居安慮危動存戒慎上歛容¶
<pb:KR3k0013_WYG_328-19a>¶
謝之退令小黄門至中書勑道錄奏所對垂堂語道因¶
註其説以聞四年帝對宰臣曰諸州鎮數上言有螟蝗¶
民力尚貧將来何以得濟道奏曰天灾流行古今嘗所¶
不免自陛下臨御八年七年豐稔今嵗聖躬違豫嵗亦¶
㣲灾乃知九州四海民之消長繫陛下一人之運也雖¶
然嵗小饉不足煩聖慮所願玉體和平生靈慶賴乞陛¶
下寢膳之間動留調衛道因指御前菓食曰如食桃不¶
康翼日見李而思戒可也禮云飲食男女人之大欲存¶
<pb:KR3k0013_WYG_328-19b>¶
焉陛下幸思而戒之初帝因御幸暴得風虚之疾道不¶
敢斥言因奏事諷悟帝意¶
　¶
　¶
　¶
　¶
　¶
　册府元龜卷三百二十八¶
